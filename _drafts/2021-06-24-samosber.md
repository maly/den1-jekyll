---
title: Samosběr
tags: [čtvrtek, otázky]
twimage: /img/samosber.jpg
---

![cover](/img/samosber.jpg)

"Hele, v sobotu jedu na pole na samosběr jahod, nechceš jet taky a natrhat si? V půl šesté vstávám, za dvě, tři hodiny jsme zpátky..."

Ne, nechci. Nebudu vstávat o víkendu v noci, stačí že tak vstávám přes týden. Nepojedu na pole, kde je už v šest fronta na košíky a nebudu se s bolavými zády dvě hodiny ohýbat jako kokot, abych si natrhal kilo jahod za 100, když je mám v obchodě za 146. Jako já vím, že když si natrhám deset kilo jahod, tak to bude skoro pětistovka rozdíl, ale zaprvé: nenatrhám si deset kilo jahod, protože jich sním tak jako misku, nezavařuju ani marmelády nehodlám vařit. No a zadruhé, ušetřená částka při deseti kilech jahod jsou tak dva obědy. No dobře, tři, když si nedám polívku. 

Jo, zapomněl jsem říct, že tu misku jahod sním zhruba za rok. Někdy i míň, ale když započítáme jahody, co sním na narozeninových dortech (letos už 2), tak tu misku cca. Takže tu máme na jedné misce vah něco, co nepotřebuju, nechci a nevyhledávám, zato si můžu o víkendu vstát o půl hodiny dřív než ve všední den a jet na pole, kde asi tak za 10 minut nasbírám svůj roční příděl.

Na jedné misce vah je ta hrst jahod, na kterých jsem ušetřil asi tak 12 Kč. Na druhé misce je spánek, odpočinek, nebolavá záda. Jasně, kdybych byl levičák, který vidí ve fyzické práci něco povznášejícího, tak prosím, ale já jsem starý bílý plešatý pravičák, já si radši na ty jahody vydělám tím, co mi jde líp, a pocit, že _to mám levnější_, přenechám těm, co ho ocení. 

Nemůžu si pomoct, ale v případě samosběru mi připadá každá ušetřená koruna přesně podle hesla "zkratka byla sice delší, zato mnohem méně pohodlná".