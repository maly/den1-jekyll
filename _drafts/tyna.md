"Jen pojďte dál," povídal s podivným úsměvem jednooký muž a brousil si kudlu.
"Jasně, rád..." řekl vesnický idiot a šel.


Jsou to milí hodní lidé, to nemohu říct. Ochotní, nápomocní, ale trošku svérázní, ale když musíte, tak si na to zvyknete. Většinou se to nijak nekříží, až na určité případy...

No dobře. Třeba když se sejdeme a jdeme do restaurace. 

- "Co si dáte?"

- "No... já nevím, tady to je všechno drahé... Ale co, však jdeme do restaurace, tak si vyhodíme z kopýtka!"

A objednají si něco s vařenýma bramborama, a k pití sklenici vody. Bez bublin. Ano, jednu, dáme si to napůl.

Což je okamžik, kdy nevíte, kam s očima, tak se podíváte na číšníka a snažíte se mu naznačit, že je vám to taky takové - všelijaké.

Po jídle pak následuje ten moment, kdy ona zabodne oči do nápojového lístku a řekne: "Zaplatíme, a kafe si dáme u nás, ne?"

Poprvé jsme si mysleli, že pospíchá, ale následný komentář venku "Pfffff, za kafe padesát korun, no to nejsem blázen!" řekl vše.

Nejsou chudí, to ne. Do sportovního vybavení investují desetitisíce, každý rok jedou dvakrát, třikrát lyžovat do Alp, v létě pravidelně jezdí do Chorvatska, a někdy si střihnou krom Chorvatska i Řecko. To zase jo. Ale mentálně jsou nastavení do módu to si nemůžeme dovolit, to je moc drahé a my máme málo peněz. Takže do Chorvatska i do Řecka jedou autem a mají s sebou nabaleno, protože "pffff, nepůjdu do restaurace na jídlo za dvacet euro!"

Helejte, do toho Chorvatska si letos vezli kávovar. Takže asi tak.

Jezdí tam každý rok a mají tam oblíbenou paní Týnu. Paní Týna je každý rok čeká, oni jsou čtrnáct dní u ní a jsou nad-še-ní! Paní Týna tohle, paní Týna tamto, ona je skvělá, ona nám přinesla tři broskve jen tak, zadarmo, no skvělá žena...

Loni propukl Covid, cestování se ze dne na den měnilo, a tak jsme si řekli, že i my vyrazíme do Chorvatska, to je taková relativně bezpečná destinace i v covidové době, a kdyby něco, vrátíme se. Nejdřív jsme si říkali, že bychom jeli do penzionku k paní Týně taky, ale pak se ukázalo, že paní Týna má jen jeden apartmánek, tak to neklapne. Hledal jsem tedy něco poblíž a všimnul jsem si takové, ehm, věci: penzionek je asi deset kilometrů od moře!

"No však jo, my jezdíme každá den buď autem, nebo někdy jdeme pěšky!"

A to přesně chci - jet k moři a podnikat tam pěší túry!

"Ale ta pláž dole! To je nádhera! Lepší jsem neviděla. To je fakt nejkrásnější pláž na Istrii."

No, to stojí za zvážení, a tak jsem hledal ubytování v tom městečku u moře. Že by si oni ráno vyrazili na túru k vodě, tam bychom už čekli my, strávili bychom společný den, a zase bychom šli - my na večeři do restaurace, oni zpátky do hor. 

Hledám, hledám, dívám se, co je blízko vody a s parkováním, a koukám se na StreetView, aby ta blízká voda neznamenala třeba přístaviště, ale fakt pláž, dívám se na tu pláž a...

Ne, jako vážně, v Chorvatsku jsou pláže kamenité, to se ví. A někde jsou i větší kameny. A tady, tady byla betonová zídka, v ní schůdky dolů, a tam takové to černé sopečné skalisko, kde byl rovný plácek asi 3x5 metrů, a na něm jedna osuška vedle druhé. O kus dál se to opakovalo. A pak zase, a zase, a zase...

Po kratší diskusi ("Ale ona říká, že to je nejlepší pláž, tak asi chodí někam jinam..." - "A kam, když takhle vypadá celé pobřeží?!) jsme se rozhodli, že oželíme společnost, a jeli jsme úplně jinam, pod Šibenik, kde to bylo tak, jak to v Chorvatsku chceme mít: drobné kamínky, upravená pláž, málo lidí...

Ale dohodli jsme se, že se na zpáteční cestě zastavíme u nich a zůstaneme přes noc. Někde jinde teda, protože do apartmánku se nevejdeme, ale to není problém, pravila paní, protože Týna nám určitě něco zařídí.

Měli jsme dva dny do odjezdu, tak se ptám: "Co ta Týna, zařídila něco?"

- "Ne, ještě nic, ona nic nemá, ale prý se poptá kamarádů tady v okolí, to víš, jsme pro ni skoro jako rodina, takových let sem jezdíme, máme s ní vysoce nadstandardní vztahy, pro jiného by to nedělala, ale pro nás to udělá. Ona je velmi přátelská a ochotná, no počkejte, až se uvidíte..." (Redakčně kráceno, tiráda na úžasnou a skvělou paní Týnu měla ještě asi deset minut.) "No zkrátka takhle ti to řeknu: Nemusíš se bát, nějak to zařídíme!"

Ale znám své Pappenheimské, tak jsem se pro jistotu podíval po hotelech v okolí. Mám jednoduché požadavky, jako třeba aby byl hotel čistý, aby tam fungovala sprcha na pokoji a abych ráno dostal snídani. Pár takových se našlo, ale nerezervoval jsem, aby to nevypadalo neuctivě.

Den před odjezdem volám, co teda to ubytování. "Však jsem ti řekla, že to bude zařízené. Ještě teda nic, ale až přijde z práce, tak se zeptám, ona něco určitě zařídí..."

Nemám rád ty situace, kdy mi někdo říká, že "to bude zařízené", protože vím, jak to končí: není zařízené nic, na místě se improvizuje, a nakonec spím někde, kde není sprcha, ani snídaně, o čistotě nemluvě. Proto důvěřuju, ale taky se trochu sichruju.

Tady jsem podlehl a nerezervoval. Říkal jsem si, že kdyžtak zarezervuju až na místě, kdyby bylo nejhůř.

Večer volala: "Já ti říkala, že je to zařízené. Tak hele: Paní Týna, ona je skvělá - říkala jsem to už, že je skvělá? -  vás nechá přespat - jiného by nenechala, ale vy jste od nás - v domě, co patří jejich rodině. Budou ho prodávat, tak je tam prázdno, ale vybavení tam je. No a to nejlepší: za šestnáct euro!"

Druhý den se jelo. Přijeli jsme kolem poledne na místo k paní Týně. Asi nás to nemělo překvapit, ale překvapilo: apartmán vypadal, že původně sloužil jako garáž, ale nešť. Před ním byl stolek, posezení, však dobré, dobré. Pozdravili jsme se, a prý: "Klíče máme, tak tam rovnou pojedeme, pak sjedeme k moři... " Paní Týnu jsme neviděli, byla ještě v práci.

Tak jsme se jeli ubytovat, a já udržoval konverzaci:

- "Ona dělá něco se zvířaty? Viděl jsem venku auto, takový ten pickup, s mříží v oknech, jako na psy..."

- "Ne, to je jejího manžela. On dělá - počkej, jak to říkala ta Týna - jo, veterinární asistent, on nějak chytá toulavé psy."

- "Aha, a co teda dělá ta Týna?"

- "Ona je zdravotní sestra."

Uff.

- "Ona ale nedělá v nemocnici. Ona má tady ty klienty různě po těch vesnicích a objíždí je, hlavně lidi s rakovinou, a píchá jim opiáty a tak."

To už jsme jeli z městečka ven, kolem betonárky, krajinkou jak malovanou (Hieronymem Boschem), do takové vesničky balkánského typu, skrz ni na konec, na konci ostře doleva na polní cestu, a tam stál! Dvoupatrový rodinný dům, kolem něj takový ten nízký plot, který překročíte, pokud máte aspoň 160 centimetrů na výšku, o něco větší branka u vjezdu (překročili ti, co mají 180 a víc), na jedné straně neprostupné houští nějakých keřů, na druhé straně - no, k tomu se dostanu.

Zaparkovali jsme a šli jsme dovnitř. "Přízemí je vaše. Je tu velký sklep, ale tam nepůjdete, a je tu první patro, tam taky nemusíte. Ale tady v přízemí je kuchyň, Týna vám sem dala špičkové kafe," (jo, bylo to Nescafe za pade), "to si můžete dát, no a tady jsou dva pokoje, každý máte jeden, tedy je koupelna, a tady ten pokoj, to vám ukážu jen jako kuriozitu..."

Odemkla ho a vlezli jsme dovnitř.

Uvnitř bylo šero, zatažené záclony, ale brzo jsme se rozkoukali. Uprostřed byla postel s nebesy, úplně bílá. Na ní úplně bílé peřiny a polštáře. U zdí stály úplně bílé skříně, takové ty z doby před sto lety. Na úplně bílé komodě proti posteli seděla porcelánová panenka v šatičkách. 

- "Bizarní, co?"

- "No, to jo..." povídám.

- "To byl pokoj jejich tetičky. Tady ležela, těžce nemocná, spoustu let, a teď před prázdninama ji odvezli do Holandska... Na euthanazii. Bratr paní Týny se tu o tetičku staral, no a když ji odvezli, tak říkal, že ten barák chce co nejrychleji prodat, tak proto už je v nabídce realitky..."

Na to nemáte co říct, pokud tedy nechcete urazit řevem a útěkem.

Šli jsme z pokoje mrtvé tetičky trošku konsternováni. "Skvělé, ne? Jo prosímtě, a máte těch šedesát euro?"

- "Počkej, neříkalas šestnáct?"

- "Nee, šedesát."

- "Do telefonu jsi říkala šestnáct!"

- "Tak to jsem se možná přeřekla, ale ne, je to šedesát. Tak to kdyžtak někde vyberte, my jí to pak dáme."

Jak v transu jsme vyložili kufry ("To si tu nechte, však to s sebou nevozte, vždyť sem večer pojedete...") a jelo se na pláž.

A to si zaslouží vlastní podkapitolu.

Plážové radovánky

Já kroutil volantem, Míša mlčela, a oni dva celou cestu vyprávěli. V přímořském letovisku nás odnavigovali na parkoviště. Zastavili jsme, jak jinak, pod pinií, která měla tu úžasnou vlastnost, že z ní bordel padal na auto, ale nevrhala stín. A šlo se. Šli jsme po silnici z kopce dolů a cestou jsme míjeli jedno parkoviště za druhým. "Proč jsme nejeli sem?" - "Tady ne, tady to je placené!" Euro za hodinu... A šli jsme dál a dál a ještě dál, furt z kopce, a na konci cesty byl vjezd do hotelového areálu - a parkoviště. Euro za hodinu.

- "Tak, jsme tady, tady projdeme tím lesíkem a jsme na pláži!"

Cestou lesíkem mi došlo, že jdeme okolo hotelu, kde jsem měl vyhlédnutý pokoj. Osmdesát euro za noc. V duchu jsem si nadával do kreténů, protože jsem se cítil vmanipulovaný do pozice,  která mi byla extrémně nepříjemná. Totiž za normálních okolností bych tady parkoval a právě si dával sprchu, ale - abychom neurazili - máme kufry asi osm kilometrů daleko, auto kilometr a půl, a jdeme tu, jak správní Češi, lesíkem na pláž, která je, jak se ukázalo, hotelová. A aby to bylo echt, tak jsme ještě poslouchali přednášku na téma "to je hrozně drahej hotel, no to já bych nemohla, v takhle drahým hotelu, to je podle mého úplně přehnané... To je pro nějaké zbohatlíky a pro snoby, co musí mít v hotelu bazén." 

Hej, já jsem ten snob, co by sem jel! Teda - nejel, protože ta pláž je strašná, a u hotelového bazénu můžu být i jinde. Ale některé věci prostě neřeknete, protože nechcete dělat rozbroje.

Došli jsme na pláž, a byla přesně taková, jakou jsem ji viděl na StreetView, jen o hodně horší. Víc lidí a olejnatá voda. Naši lidé ale byli nadšení, jak krásná pláž u hotelu tu je, a že se sem dá přes ten lesík dojít. "Ono je to sice jen pro ten hotel, ale nikdo to nekontroluje..."

Styděl jsem se. Myslete si, že jsem nějaký nafrněný, ale fakt mi bylo stydno.

Ovšem nejdřív jsme se šli najíst. Ladnou procházkou po betonovém nábřeží jsme tam za půl hodiny byli. "To se vám bude líbit, to je skvělá restaurace, fakt..."

Nechme zaznít slova recenze, kterou jakýsi zoufalý host (jo, já...) po zážitku sepsal:

"Záleží, za čím sem jdete. Jestli jdete za "zážitkem", za tím, že majitel mluví česky, prokládá řeč vtípkama, že sedíte kousek od moře a tak, tak budete spokojeni. Jestli se chcete rychle něčeho najíst, protože máte hlad, a nic jiného vás nezajímá, tak je to přijatelné. Pokud si chcete pochutnat na dobrém jídle v příjemném prostředí, jděte jinam, to tady nedostanete.

Klad: přinesli chleba s olivovým olejem a česnekem na úvod.

Čevapčiči jsem dostal vysušené, brambory oschlé, "litr minerálky" (prý jemně perlivá...) byla ve skutečnosti vychlazená unavená sodovka z kohoutkové vody, nalitá v karafě. Hovězí polévka ušla, a la školní jídelna. Vybavení na úrovni restaurace na venkovském hřišti, stoly, co se viklaly, popřípadě sražené dva nestejně velké. Větráky přidrátované na zdi, jejich efekt sporný. Příbory sice byly v papírovém sáčku, ale někteří z nás měli nový zatavený sáček, někteří měli příbory v sáčcích, které byly už předtím otevřené, dokonce jeden byl roztržený a ušpiněný od nějaké omáčky.

Do večera mi bylo těžko a cítil jsem přepálenou mastnotu."

Stačí? Cestou zpátky jsem se trhnul, řekl jsem, že moře oželím, a šel jsem zkratkou k autu. Celou cestu jsem si nadával, že víckrát už na tyhle triky nenaletím. Ale co chcete dělat, když nechcete urazit, a oni to myslí opravdu upřímně. Jim se v té restauraci šíleně líbilo a byli nadšení!

Asi za hodinu a půl mi volali, že už toho mají dost, a jestli pro ně nemohu přijet. Na to parkoviště, kde... však víte.

Jeli jsme zpátky a na kraji městečka jsme zasignalizovali, že se ještě stavíme v Lidlu pro něco na večer. Konečně jsme měli příležitost zhodnotit zážitek, ale zmohli jsme se jen na "tyvole. Tyvole jako! Tyvole!"

Podvečerní posezení u paní Týny - teda pardon, to zase zaslouží vlastní kapitolku...

Podvečerní posezení u paní Týny

Seděli jsme pod slunečníkem, povídali si a odpoledne pomalu přecházelo do podvečera, když tu náhle přišla paní Týna. Nevím, jak jste si ji představovali vy, my jsme měli představy velmi neurčité, ale ať už byly neurčité jak chtěly, byly jiné. Přišla mohutná paní, Valkýra hadr, a že nás jde pozdravit. Postavila se ke mně, dívala se na mne jasným okem a ptala se, jestli jsem viděl postel a jestli bude OK.

Ech.

"My jsme Týně říkali, že máš dva metry, tak měla strach, jestli se do té postele vejdeš..."

Slušně jsem poděkoval, řekl jsem, že to bude určitě OK, že se vyspíme a že děkujeme. Týna se zasmála zvonivým hláskem a povídala, že jí můžeme těch šedesát euro dát až zítra. Přitakal jsem, však jasné. Ještě asi tři minuty trval smalltalk, během nějž se paní Týna pod různými záminkami dotýkala tu mojí ruky, tu mého ramene, a do toho ještě asi čtyřikrát zopakovala, že těch šedesát euro, to stačí až zítra. A vždycky se u toho tak divně zasmála... Míšu naprosto zasklila, tu odbyla nějakým "Aha, dobrý den...", ale furt se zaměřovala na mě.

Pokud mi dávala nějaký signál, byl velmi, velmi matoucí a nepříjemný. Pak odešla a popřála nám klidnou noc.

To tak!

Padl soumrak a my vyrazili. Co přes den vypadalo divně, to ve tmě nabralo ještě větší grády. Vesnička byla naprosto mrtvá, nikde nikdo, veřejné osvětlení matně blikalo, a u poslední odbočky nebylo už vůbec. Dojeli jsme k nějakému domu, ale to nebyl on. Museli jsme ještě o kus dál. Zajeli jsme na dvůr, zavřeli pidivrátka, vypnuli motor...

Všude ticho. Před domem prašná cesta, na druhé straně to husté křoví. Listy šuměly. Na baráku svítila taková ta lampa s pohybovým čidlem, jinak byla tma.

Pod barákem se míhalo světlo, jako by tam někdo šmejdil s baterkou.

Jo, šel jsem se podívat. O kus níž měl kdosi další dům, u domu bazén a u bazénu světla, takže voda házela odlesky. A všude bylo ticho, jen to listí.

Šli jsme do domu a zamknuli na dva západy.

I druhé dveře.

Když jsem je zamknul, všiml jsem si, že tam jsou ty schody do sklepa. Táhnul jimi chlad. Dolů jsem nešel. Bylo mi jasné, že ten úžasný pár - Týna, co dává lidem injekce s opiáty, a její manžel ras - má ve sklepě něco, co rozhodně nechci vědět, a pokud se to budu muset dozvědět, tak doufám, že to budu vědět co možná nejkratší dobu. Jestli mi jako rozumíte.

Kufry jsme naskládali za dveře tak, aby spadly s co největším rámusem, kdyby něco. Ale bylo to úplně jedno, protože obývací pokoj měl celou jednu stěnu prosklenou a s východem na terasu. 

Pokoj mrtvé tetičky jsme zamknuli klíčem zvenčí. Sorry, teti.

A rozhodně, rozhodně jsme nespali každý v jiném pokoji. Spali jsme v tom nejvíc rohovém.

Nemuseli jsme si to ani říkat. Bylo to jasné. 

V obou pokojích bylo nad postelí ve stropě zabudované mohutné ocelové oko. Takové, aby se jím dalo něco protáhnout a něco na to pověsit. Samozřejmě že nám slaboučký hlásek v hlavě říkal, že tam třeba věší moskytiéru, ale ten silnější hlas mu oponoval: Na moskytiéru stačí malé kolečko, ne osmicentimetrové z půlcoulové oceli!

Vysprchovali jsme se, na střídačku, jak jinak: jeden se sprchoval, druhý dával pozor. A šli jsme si lehnout.

Já šel zajistit okno a na parapetu jsem našel předmět - asi 20 centimetrů oceli, na konci špičatý hák, a na druhé straně rukojeť. Asi se tím něco odněkud stahovalo, jako třeba rolety, ale pro tu noc jsem se rozhodl, že ať to je, co to je, budu to mít po ruce. Míša sáhla do báglu, kde jsme si s sebou vezli ostrý kuchyňský nůž. Povídám: "Chceš mi říct, že jsem přes troje hranice převezl dranžírák ze solingenské oceli?!" Prý že jo, a že teď mám být rád, že ho máme.

Chvíli jsem se ještě díval z toho okna, na ten sousedovic bazén, a zdálo se mi, že se tam něco hýbe. Něco na hladině, takový předmět. Snad to bylo takové to plavací kolo a la labuť. Tiše plulo po hladině a znásobovalo děsivost celé scenérie. Mezi sousedem a tím barákem, kde jsme spali, se táhnul pás keřů, snad něco jako živý plot...

Nenaděláš nic. Osud zaklepal, chlapče, a teď vchází.

Vzal jsem si prášky na spaní a bylo mi jasné, že v noci přijde Ras se Sestrou Euthanasií a svážou nás a pověsí a pak odtáhnou do sklepa vedle mrtvé tetičky. A pokud ne, tak že mě v noci probudí čůrání a při návratu do pokoje mě Míša probodne tou kudlou. Vyhlídky zkrátka nebyly nejlepší, a tak jsem si dal ještě jeden prášek, v naději, že ať se stane cokoli, tak já to zaspím...

---

Vzbudilo mě světlo, jak jinak. Rozhlédnul jsem se po místnosti. Byl den. Nebyl jsem svázaný. Míša taky ne. Spala. Probudil jsem ji. Vyskočila jak bodnutá včelou a povídala: "Jedeme odsud!"

Sbalili jsme se v poklusu, naházeli věci do auta a jeli vrátit klíče a dát šedesát euro. Kafe jsme se ani nedotkli.

- "Co že jste tu tak brzy? Vždyť je půl sedmé!"

- "Čeká nás dlouhá cesta, tak jsme si přivstali..."

Až za Vídeň jsme si opakovali, že už nikdy, nikdy, nikdy nebudeme takoví idioti a nekývneme na jejich skvělé a levné alternativy.