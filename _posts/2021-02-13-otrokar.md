---
title: Otrokář
tags: [sobota, levice]
twimage: /img/otrokar.jpg
---

![cover](/img/otrokar.jpg)

V dobách temna, jako je třeba teď, kdy je venku furt tma, nevlídno, sychravo a drsno - a o počasí ani nemluvě! - se upokojuju četbou motivačních příruček (Souostroví Gulag) a sledováním motivačních videí, většinou něco ze slavné éry budování socialismu v ráji na zemi, bez třídních nepřátel a tak.

Do toho jsem si vzpomněl, že jsem zaslechl cosi o soudu s exotama, co strhli sochu nějakého ... někoho, protože byl otrokář.

Jojo. Otrokář. Fuj, hnus, vozil si afričany, beztak jim říkal "negři", do vody s ním! 

To celé za souhlasného mručení progresivní levice, často sovětofilní a trockistické. A samozřejmě pokrytecké a licoměrné, protože celá levicová utopie, a je jedno, jestli v Sovětském svazu, částečně i u nás, nebo v moderní podobě v Asii, stála z velké části na otrocké práci vězňů.

Možná je načase přestat jim říkat "vězni". Co třeba... zotročení? Vždyť se ničeho nedopustili, obvinění byla smyšlená, procesy nenaplňovaly ani jen zdání soudního procesu, a účelem toho všeho bylo, zpočátku mimochodem, později zcela nepokrytě, získat masu otroků na těžkou práci. Tak jaký "vězeň" a "odsouzený"? Ve skutečnosti "lidé zavlečení do otroctví".

Jo, pardon, jeden rozdíl by tu byl: Nemůžeme si malovat otrokáře jako nějaké lidumily, to ani náhodou, ale už starý Cato psal ve spisku _De Agri Cultura_ o tom, že o otroka je potřeba se starat, dobře ho živit a léčit, protože špatně živený otrok nebo nemocný otrok, popřípadě otrok zraněný, nepracuje a je jako rozbitý nástroj. A navíc snižuje výkon ostatních otroků. Jenže to bylo ještě v dobách protokapitalistických, kdy si otrokáři museli své otroky kupovat nebo vydobýt.

Na rozdíl od nich nepotřebovali bolševici, Lenin ani Stalin, za otroky nikdy platit: prostě je pochytali a zotročili. A bylo jim jedno, jestli je otrok nemocný, zraněný, nebo jestli zemře: zadarmo seberou dalšího.

Tak jen až se zase budou kácet sochy otrokářů, tak aby se pro samé hledání nepochybné viny u bílých mužů ze Západu nezapomínalo na 15 milionů otroků v Gulagu, zotročených ve jménu vznosných levicových idejí o lepším spravedlivém světě.