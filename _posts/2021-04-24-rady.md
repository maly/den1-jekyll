---
title: Rady
tags: [sobota, byznys]
twimage: /img/rady.jpg
---

![cover](/img/rady.jpg)

Mám rád byznysové rady. Někdy doopravdy, protože jsou rozumné a chytré. A někdy jako _sui generis_ žánr pantocviků různých prodavačů horké vody, častěji dokonce jen vody mírně ohřáté. Takový poraděnko ví zcela přesně, jak by dělal byznys, kdyby ho dělal. _Pokud nevíte, představte si legendárního radila, který má svou radilskou obsesi i ve jméně._

Jsou s nimi dva problémy. Jeden je ten, že si načetli _success stories_, které neváhají zevšeobecit tak moc, až by mohli dělat reklamu na _survivorship bias_. Od nich se dozvídáte rady dvojí. Jedny, co jsou sice dobré, ale pro jiný byznys, než je ten váš. Většinou se dozvíte něco, co fungovalo Jobsovi v Applu, jenže vy nejste Jobs a neřídíte Apple, vy jste majitel digitální agentury a máte šest lidí. A pak druhé, které jsou naprosto jalové, na úrovni legendárního upozornění _při práci s nůžkami se můžete zranit_.

Však víte: _Zaměříme se na digitál_. Nebo: _Musíte myslet na zákazníka!_ Popřípadě: _Zkuste reklamu, může vám zvýšit prodej._

Druhý problém je s lidmi, kteří rádi řeknou svou představu o tom, jak by to dělali oni, kdyby byli na vašem místě, měli vaši firmu, vaše prostředky, ale nenesli vaši odpovědnost. Někdy to je fakt bizarní, když třeba vegan rád poradí řezníkovi. Nebo když stran prodeje předplatného rád poradí člověk, který si koupil naposledy Méďu Pusíka před dvaceti lety, ale rád vám řekne, jak by si on představoval, že vy budete ty noviny prodávat, protože má dojem, že to _ne zcela chápete_.

Po pravdě radši poslouchám třeba Martina Žufánka, protože jeho _storky_ jsou sice z byznysu velmi specifického, ale jsou podložené praktickou zkušeností a úspěšnou značkou. A samozřejmě vím, že nelze vše aplikovat 1:1 kamkoli.

A pak jsou některé rady, které jsou úplně jak od Kapitána Zjevného, ale největší překvápko zažijete, když si uvědomíte, že je spousta lidí, co _to nechápou_.

Jednu takovou vám teď dám grátis - píšu o tom článek na [INFO](https://www.info.cz), tak to berte jako malou ochutnávku:

**Lidi od tebe nebudou kupovat, když jim nic neprodáváš!**