---
title: Kosmos
tags: [čtvrtek, věda, vesmír]
twimage: /img/kosmos.jpg
---

![cover](/img/kosmos.jpg)

Když mi byly asi čtyři roky, dívali jsme se s dědou na hvězdy a Měsíc. Učil mě, kde je Velký vůz, kde Malý vůz, vyprávěl mi o družicích, raketách, o přistání na Měsíci, a doma pak vytáhl atlas, kde byla i mapa Měsíce se zakreslenými místy dopadů a přistání sond.

Když jsem se naučil číst, začal jsem hltet knížku Hledáme kosmické civilizace od Karla Pacnera. Pro malého kluka tam byla spousta nesrozumitelných věcí, ale celé mě to fascinovalo.

Pak jsem četl Cesty ke hvězdám. Rakety i družice jsem znal nazpaměť.

Tyhle zážitky mě, předpokládám, nasměrovaly k mému pozitivnímu vztahu k vědě, technice, létajícím strojům a dalším oborům.

Děda zemřel skoro přesně před pětatřiceti lety. Karel Pacner včera.

Díky, oběma.