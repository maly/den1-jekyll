---
title: Internet 101
tags: [středa, média, politici, společnost]
twimage: /img/internet-101.jpg
---

![cover](/img/internet-101.jpg)

Až mě jednou zase popadne pejcha ámosovská, že bych snad někomu hodlal něco vysvětlovat, tak vypíšu kurz "Základy internetu pro novináře, politiky a manažery", a některým to dám snad i zdarma jako Ludwig webinář, protože to potřebují jako čunče drbes.

Budu vysvětlovat, jak je to s tím zakazováním. Že když se rozhodnu, že budu něco psát na web, a že to budu dělat česky, tak k tomu nepotřebuju mít ani českou doménu, ani český server, dokonce ani české bydliště, a když mi na tom bude aspoň trochu záležet, tak budu naprosto mimo dosah jakýchkoli českých orgánů, a přitom to budu posílat z kavárny uprostřed Václaváku.

Ne že bych to snad chtěl dělat, na to je mi to příliš egal, ale chci, aby novináři, mediální manažeři a politici, nikoli nutně v tomto pořadí, věděli, že to jde, a že to zvládne kdokoli, kdo se jen trochu bude snažit.

V další lekci si probereme, jak zařídit, aby byl nějaký web v Česku ale fakt nedostupný. Na tuhle lekci se těším nejvíc. Myslím, že tomu dám rovnou celé dvě vyučovací hodiny. Prvních 45 minut budu říkat: "Nijak", a druhých 45 minut budu opakovat: "Nejde to, nesnažte se o to".

Speciální lekce pro marketéry bude na téma "blokace AdBlocku". Pokud bude čas, tak dodám ještě pár tipů na téma "jak to udělat, aby nám dali souhlas a nevěděli o tom".

Pak si řekneme to o tom šifrování. Že není nic jako "dobrý důvod prolomit šifrování", a že fakt [nejde zakázat šifrovanou komunikaci](https://www.info.cz/nazory/snahy-prolomit-digitalni-soukromi-jsou-marne-kontraproduktivni-a-presto-vecne).

Jedna lekce pak bude pro korporátní ajťáky. Bude úplně marná, protože oni to vědí nejlíp, a i kdyby s tím snad nesouhlasili, tak _to mají v politikách_. Obsahem lekce bude "nenuťte uživatele měnit hesla příliš často a příliš restriktivně, snížíte tím bezpečnost". Speciální host: Michal Špaček. Pro zlobivé pak Michal Valášek s jezdeckým bičíkem.

No a pak už jen takové ty věci, jako "ten, kdo je napsaný jako odesilatel mailu, vůbec nemusí být tím, kdo mail poslal", "to wé wé wé nic neznamená a když to tam někdo nemá, je to OK", "ukázková IP adresa nikdy nezačíná 555", "[screenshot nic nedokazuje](https://www.info.cz/nazory/cim-vic-strasidel-tim-mensi-strach-vzbuzuji)", či klasické "Jestli začnete říkat něco o zakázaném obsahu, který nikdo nesmí v počítači mít, tak vám ukážu, že ho tam máte sami!"

Napište mi do komentářů (na Twitter, voové!), co by si tam ještě rozhodně zasloužilo být.