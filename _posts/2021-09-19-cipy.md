---
title: Čipy
tags: [neděle, ekonomika, EU]
twimage: /img/cipy.jpg
---

![cover](/img/cipy.jpg)

Nejsou čipy, takže nejsou auta. Autohateři jásají, ale problém je, že nebudou ani jiné věci. Počítače, spotřební elektronika, řídicí obvody, průmysl _štyrynula_, telefony, hodinky a jiné internety věcí. Technohateři jásají, protože se můžou konečně vrátit k přírodě, kde jim nikdo nevolá, ale kruci, je to průser. Nejsou čipy ani do sdílených elektrokol!

Historicky se čipy vyráběly tam, kde je vynalezli, ale brzy se přesunula výroba do zemí, kde byste to nečekali: Thajsko, Malajsie, Mexiko, Filipíny... Tyhle nápisy tu čtu na integrovaných obvodech z 80. let. I u nás, v tehdejším ČSSR se vyráběly integrované obvody. Vyráběly se v každé zemi RVHP (bože, pamatujete se na to?) a ačkoli československá výroba v Rožnově nemohla konkurovat světové špičce, tak byla a nějak fungovala.

Dodnes funguje, i když pod značkou [ON Semiconductor](https://www.onsemi.com/PowerSolutions/content.do?id=15019). Kdysi divize Motoroly pro výrobu čipů, od roku 1999 samostatná firma, která posléze koupila americkou společnost Fairchild, AMI, Catalyst atd. A ano, v Rožnově se vyrábí křemíkové monokrystaly a samotné čipy.

Jenže naprostá většina výroby těch hitech čipů se odehrává jinde. Ne v ČR, dokonce ani ne v EU, s výjimkou Irska nebo Německa. Však [se podívejte sami](https://en.wikipedia.org/wiki/List_of_semiconductor_fabrication_plants). Naprostá většina je USA, Japonsko, Čína a Asie vůbec. V EU kromě Irska a Německa má pár závodů Nizozemí, Rakousko, Česká republika, Belgie, Francie a Švédsko. Zapomněl jsem na někoho?

Teď čtu, jak ten či onen má plán v Evropě otevřít tolik a tolik závodů na výrobu čipů do pěti, do deseti let...

Jenže otázka je: Proč tyhle plány nebyly na stole před deseti lety? Proč se vyplácí čipy vyrábět v Asii? V dostupnosti technologií nebo šikovnosti lidí to není, tak co je ten problém?

Nebo žádný problém není? Máme na to dlabat, tvářit se, že podporujeme vzdělanostní ekonomiku, a přitom koukat, jak ty nejnovější technologie vyrábí Čína a my je jen kupujeme? Ale možná je pro nás vyšší priorita omezovat ten oxid uhličitý a lít peníze do obnovitelných zdrojů, do nichž budeme kupovat čipy z Číny? A pro jistotu s vyšším clem...

Jsem tu jediný, komu to nedává smysl?