---
title: Válce
tags: [neděle, společnost]
twimage: /img/valce.jpg
---

![cover](/img/valce.jpg)

Já vím, že to víte, ale nezaškodí si to připomenout.

Teda - doufám, že to víte, nerad bych v někom způsobil frustraci z toho, že věci nejsou, jak věřil, že jsou... Ale pokud, tak už pořádnou: **Ježíšek neexistuje a nenosí dárky!**

Ale o to mi nešlo. Znáte takové ty výherní (spíš "výherní") věci, jak se tam točí ty válce, hráč je tlačítkem zastaví, a když mu padne víc symbolů, tak něco vyhrál? A znáte jejich online verze?

Fajn, a znáte i ty zjednodušené online hry? Jede kolo štěstí, otáčí se, hráč má zmáčknout STOP, a když chytí symbol balíku, bude v balíku... Znáte to, že? Stačí mít jen úplně přesný postřeh a strašně rychlou ruku...

Kolega kdysi vyprávěl, jak tyhle online hry programoval. Do detailů asi nepůjdeme, ale kousek stojí za ocitování:

_"To, jak ta hra dopadne, je rozhodnuté už předtím, než se válce roztočí. Všechno potom, včetně mačkání kláves, už je jen animace, která ukáže předem rozhodnutý výsledek."_

Ne, není to tak, že by snad _každá_ taková hra byla švindl. To vůbec ne. Jsou takové, co jsou poctivé - ale v nich většinou nejde o peníze. Ten zbytek se tváří, že věc je nějak jinak. Tváří se, že hráč hraje. Ale ve skutečnosti je hráčem hráno. Tu hru s ním hraje tvůrce, a jeho cílem je "držet ho tak dlouho, aby prohrál co nejvíc peněz".

Protože tak to je. V těhle hrách nevyhrajete; vždycky prohrajete. Platíte za to, že si užíváte to vzrušení: _Co kdyby?!_

Ano, je možné automat _přehrát_. Jediným způsobem, totiž že ve chvíli, kdy vyhrajete víc, než jste vložili, zmáčknete tlačítko VYPLATIT, a půjdete pryč. Ale lidí, kteří to udělají, je málo. Ti jsou rizikem tvůrce hry, a je jeho úkolem, aby u co největšího počtu lidí dokázal vzbudit takovou euforii, že v ní celou vyhranou částku zase prohrají...