---
title: Kampaň
tags: [středa, politika]
twimage: /img/kampan.jpg
---

![cover](/img/kampan.jpg)

Zatáhlo se a zahřmělo.

Znalí poměrů se podívají na nebe a je jim jasné: tentokrát budou hromy blesky lítat ostošest.

Je květen a na Feriho vyplavala kauza _sexuálního obtě-_... Ne, pokud je to tak, jak bylo napsáno, tak na něj vyplavalo _znásilnění_. Po pravdě v těhle věcech nevěřím Deníku N ani A2larmu nos mezi očima, ale tohle obvinění je dost silné a futrované. Rozhodně v tuhle chvíli víc než kauza "výměny Sputniku za tutlání Vrbětic".

Ne že bych nevěřil, že se to _mohlo_ stát. Na to znám osobně příliš mnoho samečků, co své sebevědomí a sebehodnocení odvozují primárně od svého pyje. Pojďme si na rovinu říct, že v takových chvílích se, alespoň v mých očích, stírá rozdíl mezi _mít a být_. Není to můj svět, ale jak říkám: vím, že existují, tak nebudu polemizovat, že se to _mohlo_ stát. Napovídalo by tomu i to popisované primitivní macho chování: "Buď dej, nebo táhni..."

Zároveň jsem opatrný v rychlém odsudku. Výše zmíněná média _táhnou doleva_, to je bez debat, takže jejich vyjádření k pravicovému politikovi nutno brát _cum grano salis_.

Každopádně jsou dvě věci jasné. Zaprvé: Teď musí jednat Policie. Znásilnění je trestný čin, takže vyšetřování a resumé musí být. A nechme stranou mudrování o tom, že si dámy vzpomněly až teď, ve vyhroceném volebním roce, a místo na Policii s tím šly do médií. Policie se dozvěděla, Policie musí konat. Pro Feriho to znamená odchod do ústraní, pro kandidátku je toxický, a i kdyby se ukázalo, že to nebylo podložené, tak je jeho pověst dlouhodobě ve psí, asi jako pověst _korupčníka Kalouska_, u kterého si nikdo nepamatuje, co ukradl a kde se nechal uplatit, ale všichni "přeci dobře vědí, že to je lump"!

Ostatně dobře na to [upozorňují právě na A2larmu](https://a2larm.cz/2018/06/znasilneni-vec-verejna/) - sice nešlo o Feriho, ale o Ferynu, ovšem princip je princip, soudruzi, na to nezapomínejme:

![Feri](/img/feri.png)

No a zadruhé: bude to gradovat. V květnu FeriToo, co bude dál? V červnu nařknou Pekarovou, že si za studií přivydělávala prostitucí? V červenci naloží Bartošovi, že žije v multimanželství se třemi ženami a dvěma muži? V srpnu se ukáže, že Rakušan drží ve sklepě pět migrantů? Co přijde v září? Petr Fiala bude usvědčen, že čte Červenou knihovnu a že před svědky řekl "Seru na to"? 

Znalí poměrů se koukají na nebe a je jim jasné: tohle je jen zahřmění před tím skutečným shitstormem...