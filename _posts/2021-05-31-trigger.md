---
title: Trigger
tags: [pondělí, společnost]
twimage: /img/trigger.jpg
---

![cover](/img/trigger.jpg)

Takové boží slovo, že? Spoušť. Nikoli ve smyslu _destrukce_, ale ve smyslu takového toho zakulaceného kousku kovu, který spouští střelnou zbraň.

V psychologii je podobné slovo, totiž _spouštěč_, a je to nějaký externí faktor, někdy explicitní, jindy méně, který v mysli člověka zažehne, _spustí_ nějakou patologickou cestu. Třeba když se koukáte na starý český film a Jirka Bartoška si zapálí žváro, tak se někdo, kdo už týden nekouří, dostane do stavu, kdy vstane a sapálí si taky, protože ho ta scéna _spustila_, následkem čehož se _spustil_. A tak.

No a v souladu s jazykovým trendem slovo trigger dostalo českou flexi a máme ho v jazyce jako _triggerovalo mě to_, _jsem triggerovaný_ a tak. Nevím, moje generace by nejspíš použila "nasralo mě to", ale není to asi úplně totéž. Prý, a nevím, co je na tom pravdy, jsou i někteří studenti _triggerováni_ třeba při hodinách dějepisu zmínkami o tom, že umírali lidé, nebo že se nechovali korektně atd., takže, prý, učitelé dávají na začátku hodiny "trigger warning", tedy upozornění, že budou mluvit o něčem, co by citlivějšího jedince mohlo... triggerovat.

Včera jsem si početl o tom, jak jacísi Lovato oznámili, že jsou nebinární a že se považují za ono nebo oni. Fajn, cajk, moje prababička onikala svému sousedovi bez problémů, tak co. Spíš mě zaujala druhá zpráva, totiž že Lovato jsou - a přiznám se, že mi nuance mohly uniknout - nějak spojení s poruchami příjmu potravy, nebo že jsou tlustí, nebo že jsou netlustí, nebo že drží dietu, nebo jsou proti dietám, fakt egál, ale že prostě jednou takhle šli někde obchoďákem a narazili na pult s dietními a bezcukrovými zmrzlinami, načež byli _triggered_ a rozpoutali Mordor, kde se na konci výrobce omlouval za to, že vyrábí _šugrfrý mrogurt_.

Doba je už taková. Velmi citlivá na kokotiny. Alergická. Nemajíc jiných problémů, jako hlad, válka nebo holomráz, je plná bizarních alergenů, _triggerů_, které spouští velmi silné společenské reakce. Třeba že se někdo omlouvá za to, že udělal zmrzlinu bez cukru, a dovolil si ji vystavit v obchodě. Je to zároveň zajímavý lakmusový papírek, když kapitalistické firmy proto, aby nepřišly u části zákazníků o pověst, a tedy o zisk, jedou totálně předposranou linku, kdy se omlouvají za svou necitlivost vůči těm či oněm...

Budu stárnout a sledovat, jestli vyhraje vstřícné předpodělání, kdy si nikdo nedovolí mít jakýkoli výraznější motiv, kterým by se odlišoval, takže výsledkem bude androgynní, nebo ještě lépe bezpohlavní, nerušivé, neagresivní a stoprocentně tolerantní průměrno, nebo jestli to vyvolá stejně blbou reakci s opačným znaménkem, tedy přehnanou nekorektnost.