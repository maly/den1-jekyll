---
title: Víkend
tags: [neděle, já]
twimage: /img/vikend.jpg
---

![cover](/img/vikend.jpg)

Řve nám tu bažant.

Stojí mezi keři naproti balkónu a huláká. Bydlí tu každý rok, jen loni, nevíme proč, absentoval. Ale letos je tu zas v plné síle. Je to milé a máme ho rádi. Pak později chodí s malými kuřaty bažanťaty po poli, hrabou, zobou...

Nad tím krouží poštolka a poštolčata a loví myšičky a hraboše.

Tuhle se tam plížila kočka. Nevšiml bych si, nebýt toho řevu. Slétlo se asi deset strak a dořvaly ji tak, že s hanbou, ano, s hanbou odtáhla.

A tohle tu z okna sleduju a dostal jsem chuť na něco a la zvěřina.

Brouzdal jsem po Rohlíku, a trefili se. Strčili mi tam pod nos nějaké recepty od Vaňka, a trefili se do vkusu. Long story short - k večeři bylo carpaccio z červené řepy s kozím sýrem, k snídani toust s restovanou hlívou a nivou, k obědu tikka masala s vejcem, a když už jsem byl v tom, tak jsem naložil i kuřecí tikka masala.

Dobře to udělal Rohlík, moc dobře. Ušetřili mi práci s vymýšlením jídel, a rovnou mi prodají suroviny, to je skvělý byznysmodel.

Tak jsme si pochutnali na exotice, díváme se na český krimi seriál s paní Melíškovou, a do toho venku řve bažant.

Radosti žití, že?