---
title: Hypotéka
tags: [pátek, společnost]
twimage: /img/hypoteka.jpg
---

![cover](/img/hypoteka.jpg)

Dnešní post inspiroval tenhle tweet, který jsem našel přes [Dopravního poradce](https://twitter.com/DopravniPoradce/status/1392580285921996803):

![tweet](/img/hypoteka-tweet.jpg)

Jako člověk, co má hypotéku na 15 let a vydělává na ni v práci, která ho baví a naplňuje, jsem fakt rád, že tu hysterii za mne odpracují takovéhle @nevtipné.

Přemýšlel jsem, jestli bych neměl trochu zaRecmanit a obvinit ji z nějakého _sockasplainingu_ nebo _ratracesplainingu_. Jako že většina, otrávená z toho, že musí chodit do blbý rachoty, poučuje menšinu, která dělá svou práci ráda, o tom, že svoji práci vlastně nenávidí. Ale bití na poplach přenechám potřebnějším...

A tak se vlastně vrátím jen k tomu, co jsem říkal už mockrát, a to je kuriozní vztah k hypotékám. V České republice, kde se lidé drží svých jistých dědičných gruntů a domů jak hovno košile, je hypotéka synonymum pro zlo. Jéžišmarjá, třicet let něco platíš, nesmíš se zpozdit, no hrůza.

To se to pindá z rodinného okálu, co jste si za bolševika postavili, že? Ale nějaká rada nebyla by?

No samozřejmě že by byla: Přeci nájem!

Tak si to shrneme: Budete platit hypotéku třebas 15 tisíc. Budete muset vydělávat na hypotéku, a ať je to podle Vaňkové: budete na ni vydělávat v práci, kterou nesnášíte, protože když nebudete splácet, tak vám to banka sebere. Ale můžete jít místo toho do nájmu, který bude klidně 15 tisíc. Budete muset vydělávat na nájem, budete na něj vydělávat v práci, kterou nesnášíte, protože když nebudete splácet, tak vás domácí vyhodí.

No a po třiceti letech budete mít u hypotéky vlastní bydlení, u nájmu budete mít co přesně? Jo: nic!

Nějaký rozdíl jsem přehlédnul? Jo, jeden drobný: Banka chce, abyste jí spláceli, a jste pro ni důležitější jako někdo, kdo platí, takže je ochotnější se domluvit na nějakých krátkodobějších ústupcích. Pan domácí má byt jako investici a chce, aby mu nesla, takže ho nezajímáte vy konkrétně, ale nájem na účtu. Kdo mu ho platí, to je mu jedno. Nájemníka sežene.

Ale z rodinného domku po rodičích se to radí snadno... Kdepak hypotéka, to je zlo!
