---
title: Lada
tags: [pátek, média]
twimage: /img/lada.jpg
---

![cover](/img/lada.jpg)

> Dnes už si bez světelných signálů prakticky nedokážeme představit žádnou rušnější křižovatku. 
> Neexistence semaforů by způsobila dopravní kolaps. Jaké byly začátky světelných signalizací ve světě 
> i u nás zjistí na jedné z rušných křižovatek v Praze redaktorka ČT Lada Kolovratová v 15:40!

Takže chápete moje rozčarování, když dnešní ranní reportáž o tom, jak se v Beskydech malují turistické značky, neuváděla Lada Kolovratová. Byl jsem chvilku i smutný, ale pak mě přítelkyně uklidnila: "Jistě je teď v Technickém muzeu a chystá živý vstup a rozhovor s kurátorem o historii pluhu!"

Mně se reportáže Lady Kolovratové svým způsobem ohromně líbí. To zas ne že bych je považoval za špatné. Jsou to taková prostá všednodenní témata, kde se nečeká nic objevného nebo překvapivého, paní Lada si prostě s hostem řekne, že to tak je, rozvážně a pomalu, a zase se v míru rozejdou. Vlastně je to taková veřejnoprávní obdoba přenosu z mazací tramvaje.

Kolik dramatu, napětí, akce a zvratů v těch reportážích není! Paní Lada netřeští pohled do kamery ani nešermuje rukama, natož aby ukazovala rukou doleva, kde se mimo záběr děje něco zajímavého, kdepak. Paní Lada je uměřená, klidná, mírná... Kdo jiný by vám měl připomenout, ať si [necháte protáhnout komín](https://www.ceskatelevize.cz/ivysilani/1096902795-studio-6/217411010100810/obsah/561597-kominici-varuji-pred-ucpanymi-kominy), kdo jiný vám dokáže říct, zda [jsou ještě svatomartinské husy](https://www.ceskatelevize.cz/ivysilani/1096902795-studio-6/218411010101101/obsah/654645-jsou-jeste-svatomartinske-husy), popřípadě ukázat, [jak se peče vánočka](https://www.ceskatelevize.cz/ivysilani/1096902795-studio-6/220411010101223/obsah/810118-jak-se-pece-vanocka)?

Vezme nás do [historického poštovního vagónu](https://www.ceskatelevize.cz/ivysilani/1096902795-studio-6/217411010110215-studio-6-ii/obsah/523728-historicky-postovni-vagon), poradí, [jak vybrat kroužek pro dítě](https://www.ceskatelevize.cz/ivysilani/1096902795-studio-6/219411010110904-studio-6-ii/obsah/716778-jak-vybrat-spravny-krouzek-pro-dite), oznámí, že [už rostou houby](https://www.ceskatelevize.cz/ivysilani/1096902795-studio-6/217411010100927/obsah/571219-houbarska-sezona), ukáže [cukrářské slavnosti](https://www.ceskatelevize.cz/ivysilani/10441287766-studio-6-vikend/217411010121209/obsah/587318-cukrarske-slavnosti), upozorní na [den dřevostaveb](https://www.ceskatelevize.cz/ivysilani/10441287766-studio-6-vikend/217411010121007/obsah/573379-den-drevostaveb-2017), a po pravdě řečeno: nikdo nedokáže představit [novou medárnu v Praze 6](https://www.ceskatelevize.cz/ivysilani/1096902795-studio-6/217411010100622/obsah/552947-nova-medarna-v-praze) tak jako ona.

Ale pro paní Ladu (mimochodem, [v TV působí už 25 let](https://www.ceskatelevize.cz/ivysilani/11030967025-newsroom-ct24/221411058170007/obsah/821644-ctvrtstoleti-lada-kolovratova)) je asi nejvděčnější období roku zima, kdy se děje velké množství nedramatických věcí. Třeba [v Kunraticích připravují kostel na Vánoce](https://www.ceskatelevize.cz/ivysilani/1096902795-studio-6/217411010101222/obsah/589923-priprava-kostela-na-vanocni-svatky). Reportáž vypadá nějak takto:

_Paní Lada nejprve oznamuje, že kostely bývají na Vánoce plné a že věřící i nevěřící přicházejí nasávat atmosféru. Více už s farářem. Paní Lada klade otázku "Vy jste poměrně mladý kněží, je to obvyklé?" Farář míní, že většina kněžích je starší. Paní Lada statistička se ptá, kolik procent je věřících a kolik nevěřících, farář míní, že skupina není ostrá. Kamera švenkuje na oltář._

_Není to jenom o nasávání vánoční atmosféry, ale o nasávání i něčeho navíc. Třeba třicátého bude hrát cimbálovka._

_Paní Lada s farářem jdou k betlému a svěřuje se s dojmem, že to je stále více o konzumu a méně o zamyšlení se a zastavení se a zklidnění se. Ale je to podobné jako v tom Betlémě. Máme tam zátiší, ovečky, jeskyni, ale chybí nám tam Ježíšek! Připomeňte, kdy tady Ježíška přinesete? Přinesou ho při mši, uff._

_Do toho všeho dramatické nájezdy kamerou na Google mapy s lokací Kunratic. A protože Vánoce mají být svátky klidu, tak paní Lada přeje pokud možno prožití v lásce a abyste byli spokojení._

Jsme, jsme... Obzvlášť když víme, že [v Krušných horách je sníh](https://www.ceskatelevize.cz/ivysilani/1096902795-studio-6/212411010101129/obsah/232224-snih-v-krusnych-horach).