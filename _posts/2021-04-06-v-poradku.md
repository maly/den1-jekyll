---
title: V pořádku
tags: [úterý, projekty]
twimage: /img/vporadku.jpg
---

![cover](/img/vporadku.jpg)

Svět je v pořádku.

[Představili jsme](https://www.info.cz/nazory/predstavujeme-gazetisto-platformu-ktera-zpristupni-vydavani-placeneho-obsahu-kazdemu) chystaný projekt [Gazetisto](https://gazetisto.cz/). Reakce jsou, jako vždy, trojího druhu.

Zaprvé: _Nihil novum_, tedy "to už přece dávno existuje, to už dělají jiní, vynalezli jste tak akorát starý projekt xyz.com". Jojo. Až budu hlásat, že jsem udělal něco, co ještě nikdo neudělal, tak to bude relevantní argument. Teď říkám jen: "No a?" Pamatuju se na "názory" "odborníků", když jsem spouštěl Bloguje: "Je to úplně zbytečná věc, kdo chce blogovat, může použít Blogger od Googlu". Neříká to nic jiného, než že pisatel žije v bublině, kde všichni umí anglicky, žijou online, nakupujou na Amazonu i rohlíky a platí Bitcoinem.

Zadruhé: _Nonsense_, neboli "to nebude fungovat". Je zvláštní, kolik lidí tu zcela přesně ví, co nebude fungovat, a neváhá se o to nejen podělit, ale taky dobře poradit tvůrcům, že by se na to měli vykašlat a dělat radši něco jiného.

A zatřetí: _Super, chci to!_ Lidi, kteří přesně vědí, na co to použijí a co jim to přinese. 

Přes Velikonoce se ukázalo, že těch třetích je minimálně v mých kruzích stejně jako těch prvních dvou. Což je dobré a mám z toho radost. Poslouchám je. 

Těmi _prvními_ ani _druhými_ se nezabývám. Nic mi nepřináší, nic z nich není, a jejich _zpětná vazba_ je mi platná stejně jako stejkové restauraci recenze od vegana.