---
title: Hodiny
tags: [sobota, já]
twimage: /img/hodiny.jpg
---

![cover](/img/hodiny.jpg)

Máme v kuchyni hodiny, úplně hyper super, měří tlak a teplotu a celé jsou rádiem řízené z centrály NATO, takže občas mají takové divné záseky, mávají u toho ručičkama jak Andrej Babiš za kecapultem, ale to je v pořádku, protože se synchronizují se světovým časem. Hodiny, ne Andrej.

Takže když jsem se tuhle na hodiny díval v 16:20, když se vracívám domů, a viděl jsem, jak vteřinovka stála, chvilku jsem je pozoroval, a s potěšením jsem zjistil, že se najednou divě rozběhla a kroužila kolem ciferníku jak brundibár. Inu, technika.

Druhý den na ně koukám, 16:20, ručičky stojí... No co, seřizují se.

O den později koukám, zase ručička stojí. Nějak nám ilumináti tím časem trhají, co, že se to furt seřizuje...

Den nato zas koukám, 16:20, je mi to divné, zas vteřinovka nic, tak se koukám na hodinky, a fakt že jo, je 16:20. Jakáž pakáž, jdou, a jestli mají tendence se seřizovat, jejich věc. Jsme svobodná země, a když se chtějí hodiny seřizovat, ať se seřizují!

Včera jsem se vzbudil nějako brzy, asi ve čtyři, a když jsem nezabral, jdu do kuchyně. Na hodinách 16:20, teda vlastně 4:20. To není náhoda, pomyslel jsem si, ale protože ve skutečnosti _bylo 4:20_, tak jsem to nechal být.

Ale tím časným probuzením se mi narušil biorytmíček. Když jsem si šel udělat ranní kafe, tak jsem se podíval na hodiny, a bylo tam zas 16:20 - ale přitom bylo půl osmé.

A tak jsem zjistil, že nám nejdou hodiny. 

PS: Vyměnil jsem baterku, pověsil je zpátky na zeď, a nechal jsem je jejich vlastnímu osudu. Však co, řídí je ilumináti rádiem, tak ať se starají! V 16:20 jsem se na ně šel podívat. Ukazovaly čtvrt na devět. Tedy buď Káthmándú, nebo Denver...