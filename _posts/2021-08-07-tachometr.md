---
title: Tachometr
tags: [sobota, technika]
twimage: /img/tachometr.jpg
---

![cover](/img/tachometr.jpg)

Všímám si toho od doby, co jsou GPS navigace do auta a takové ty radary u silnice, co vám ukážou, jak rychle jedete.

Jsem zvídavý, tak mě to logicky zaujalo a experimentoval jsem. Věděl jsem o radaru s displejem, tak jsem se blížil. Na tachometru přesně 50, na radaru 46. No co, asi ho mají blbě seřízený.

A pak jinde totéž. A zase. Třeba jsou ty radary vadné, říkal jsem si. Jenže pak přišla první GPS navigace, a dělala to taky. Na tachometru jsem měl 50, navigace ukazovala 46, radar ukazoval 46. Aha. Aha!

Pak jsem si pořídil další auto, a to dělalo totéž. No, samozřejmě, vrtalo mi to hlavou, ale pak jsem si vzpomněl na to, že je nějaké vyhláškou dané nařízení, že [tachometr nesmí ukazovat míň, než je skutečná rychlost](https://auto-mania.cz/proc-vas-rychlomer-ukazuje-vice-nez-doopravdy-jedete/).

Tak jsem to přijal jako vysvětlení. Výrobci to prostě dělají, tečka.

No jo, ale když jsem si půjčil auto v USA, sedělo to naprosto přesně. Navigace ukazovala 35 mph, tachometr totéž. V Africe taky. V Norsku taky. V Portugalsku zase ne. Na Islandu ano.

Takže to výrobci dělají prostě jen pro auta, která prodávají někde. Ou kej.

Není to nic, s čím bych nedokázal žít, ale trošku mě to irituje, a s dovolením pochybuju o smyslu této techniky. Prý to [chrání řidiče](https://autozine.cz/vetsina-tachometru-ukazuje-vice-neni-to-chyba-ale-zadany-zamer-pomahajici-ridicum/). Řidič jede tachometrových 50, myslí si, že jede 50, ale ve skutečnosti jede míň, takže ochrana, výhra atd. Jenže přesně dle paradoxu cyklistických přileb se řidiči brzo naučí, že vlastně místo 90 můžou mít na tachometru 95, a jsou "na svém". Takže ve městě jedou na 55, na dálnici někde pod 140. Oni vědí, že tam mají vyšší číslo, než je na značce, ale taky vědí, že v reálu je to vlastně v pořádku.

Je to divné. Je to tak divné, jako když si moje matka nastavovala budík na 6.00, ale aby si pospala, tak si ho nařídila o deset minut napřed. Zazvonil jí budík, ukazoval 6.00, ale ona byla v klidu, protože bylo 5.50. Ptal jsem se jí: A proč si nenecháš na budíku přesný čas a nenařídíš si ho o deset minut dřív? Prý proto, že chce mít budík "na šestou"...

Něčemu zkrátka neporozumím.