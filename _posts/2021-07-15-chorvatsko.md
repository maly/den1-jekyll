---
title: Vyrazili jsme do Chorvatska naftovým SUV
tags: [čtvrtek, média]
twimage: /img/chorvatsko.jpg
---

![cover](/img/chorvatsko.jpg)

Možná hledáte reportáž o tom, jak [vyrazili do Chorvatska s rodinou](https://www.idnes.cz/cestovani/kolem-sveta/cesta-do-chorvatska-covid-19-koronavirus-formulare.A210713_121327_kolem-sveta_hig), jak [vyrazili do Chorvatska s elektromobilem](https://www.idnes.cz/auto/magazin/cesta-elektromobilem-skoda-enyaq-do-chrovatska-krk-enbw.A210624_142309_hardware_nyv), jak [vyrazili do Chorvatska s jiným elektromobilem](https://www.e15.cz/byznys/doprava-a-logistika/elektromobilem-do-chorvatska-jizda-za-nabijeckami-prodlouzi-cestu-o-hodiny-1381337), jak [vyrazili do Chorvatska s elektromobilem Tesla](https://elektrickevozy.cz/clanky/cesta-do-chorvatska-elektromobilem-neuveritelna-otrava-nebo-cira-radost), jak [vyrazili do Chorvatska s vlastní kůží (a elektromobilem)](https://zpravy.aktualne.cz/ekonomika/auto/foto-cesta-elektromobilem/r~f01bc49cbb9f11ea842f0cc47ab5f122/) nebo jak [vyrazili do Chorvatska elektromobilem a naprali to do kamionu, protože málo brzdili](https://www.lidovky.cz/byznys/enyaqem-do-chorvatska-strasti-dobijecich-stanic-a-hloupa-nehoda.A210704_101957_ln_ekonomika_hetom). Tak to není tady.

My jeli do Chorvatska vozem Mitsubishi, turbodiesel, 2.0. Vyrazili jsme v noci, a tak nám cesta na prázdné dálnici příjemně ubíhala. Před Netřebicemi opravovali silnici, a tak jsme stáli na semaforech a do Kaplice bychom dojeli asi o minutu později, ale naštěstí cesta vedla z kopce, a tak jsme ztrátu stáhli na pouhých 32 sekund a brzy jsme projížděli Lincem.

U odbočky na A9 jsme si všimli, že venku je stále tma, ale nebyl čas tuto zvláštnost zkoumat víc, protože nás čekala cesta přes Alpy, podobná té, kterou podnikl, a to už v roce 218 před naším letopočtem, v čase druhé punské války, vyvolané výboji Kartága, v první válce poraženého, s vojskem a slony, Hannibal. Jen jsme jeli úplně jinudy.

Ale to už jsme sjížděli z alpských hřebenů ke Štýrskému Hradci a otevřel se před námi překrásný výhled na toto malebné městečko a jeho téměř tři sta tisíc obyvatel, zalité prvními ranními paprsky vycházejícího slunce. Hradec jsme ale objeli, cestou jsme natankovali plnou nádrž a pokračovali na Maribor. Po kratším zdržení na slovinské hranici, kde jsme zakoupili dálniční známku a smrděl tam plyn, jsme rychle přejeli Slovinsko a vjeli na proslulé chorvatské pláně poblíž Záhřebu. 

Cesta přes Karlovac do Šibeniku jsme si vzpomněli na všechny ty, kteří jedou do Chorvatska elektromobilem, protože jsme zahlédli odbočku na památník, postavený k uctění velkého vynálezce elektromobilu, chorvatského technika srbského původu Nikoly Tesly. A již brzy nato jsme poprvé za celou cestu zahlédli moře. To už bylo poledne a my měli před sebou ještě část cesty, až za Šibenik.

Do cíle jsme dojeli v pozdním odpoledni. Jak vidíte, naše zkušenost potvrdila, že do Chorvatska lze dojet i s naftovým SUV, a kromě nezbytných pauz na odpočinek a jedno tankování nevznikly výraznější prostoje. Není třeba se obávat komplikací.

Na závěr pár užitečných tipů a zajímavostí:

- Ve všech zemích, kterými do Chorvatska projíždíte, se jezdí vpravo. Je rozumné to dodržovat.
- Na hranicích mezi zeměmi se můžete chvíli zdržet.
- V Chorvatsku je rozvinutá síť služeb, jsou zde například obchody s potravinami nebo velmi oblíbené restaurace, kde se lze najíst.
- Natankováním paliva do vozu zvýšíte dojezd. Je dobré natankovat tzv. plnou. Zdržení bude maximálně pět minut. Když natankujete jen polovic, dojezd se vám výrazně zkrátí a budete muset stavit častěji.
- Mořská voda v Chorvatsku je slaná a nehodí se k pití.
- Myjte si ruce!

_Příště: Vyrazili jsme z Chorvatska zpátky!_