---
title: Čekání
tags: [pondělí, já]
twimage: /img/cekani.jpg
---

![cover](/img/cekani.jpg)

_Čekání vám zatím zpříjemníme hudbou..._

Čekám na nové auto. Samozřejmě, že vám neřeknu, na _jaké_ auto čekám. Pamětliv zlatého pravidla online komunikace, které říká: "Nikdy nepiš na internet značku a typ toho, co sis koupil, protože se vždycky objeví zástup úplně neznámých lidí, co ti začnou, aniž bys je o to žádal, vysvětlovat, jakou hroznou pitomost děláš..."

Dlouhé roky praxe mě naučily, holenkové. Zmínil jsem se, že budu kupovat chromebook, a najednou se, čert ví proč, zjevil Radek Hulán a začal mi cosi vysvětlovat, jak budu hořce litovat, protože něco, někde, nějak, nejde připojit, problémy, atd. Odpověděl jsem mu, že u "prohlížeče s klávesnicí", což je _use case_, nehodlám vůbec připojování tiskárny řešit, ale ultimátní protiargument byl, že jednoho dne na to narazím, a pak hořce vzpomenu.

No, nenarazil jsem, ale vzpomněl jsem si teď. Taky na nějakýho experta, co přišel a napsal několika vulgaritami, co že si to kupuju za sračku, a že on na to má jasný názor. Poslal jsem ho tam, kam patří, a sesypalo se na mne dalších asi pět lidí s tím, že pan expert je velmi uznávaný expert na notebooky široko, daleko a hluboko, a že teda _rozumný člověk by si měl poslechnout, co říká, nota bene když Expert udílí rady_. Ex post jsem si teda přečetl, co expert psal, a expertovi vadil hlučný větrák. Hlučný - pičo - větrák! Naměřil mu až 59 dB, nebo tak něco, a tak tedy je jasné, že tohle NIKDY! Hm, ok.

Tolik asi k validitě nevyžádaných názorů internetových kolemjdoucích (a kolemjsoucích) na cokoli. Jo, když si vyžádám, to je jiná, ale napsat třeba "Pořídil jsem si iPhone 12 Pro", to vyvolá vibrace napříč sítěmi, které mi přinesou pozoruhodné názory lidí, o nichž jsem v životě neslyšel, co mi přijdou napsat, co si oni myslí o iPhone 12 Pro a o lidech, co si ho pořídili.

Jen vrozená slušnost mi zabraňuje, abych jim odepsal, co si já myslím o lidech, o kterých jsem v životě neslyšel, ale přijdou mi napsat svůj názor na něco, na co jsem se jich neptal, ale víte jak... Jako by se stalo. (Ne, kecám, to není slušnost, to je lenost se tím zabývat.)

Ale zpátky na kolej příspěvku: Čekám na auto a čekání se vleče. Protože, a teď se podržte, mám rád nové věci s hodně páčkami a čudlíky a s novými funkcemi. Dlouhé čekání přebije jen krátké čekání s dobrým koncem. Takže mám iPhone. A taky Eplwoč. Věc, která je napůl užitečná, napůl buzerující. Ale zas jako rozsvěcet světlo a přepínat muziku na zápěstí, to je fajn.

Mám tedy, když chvilku počkáme, dva týdny čekání ukrácené. Ve středu přivezou novou pračku. Další týden čekání ukrácen.

Jen netuším, kam se tímhle tempem dostanu, než to auto bude.