---
title: Uhlíček
tags: [neděle, já, ekologie, piče]
twimage: /img/uhlicek.jpg
---

![cover](/img/uhlicek.jpg)

Nějak z kraje tejdne se nedal ČRo Plus poslouchat. Jeli nějakou klimatickou tíseň, protože měli sociologický speciál "Rozděleni klimatem?" A tak se jely uhlíkové závazky, uhlíkové sliby, uhlíkové horydoly, elektromobilita, čistá energie a všechno tohleto. To se nedalo poslouchat.

Ale udělal jsem si aspoň test uhlíkové stopy. Sice žeru salát z lokálních zdrojů, topím sluncem, hovězinu jsem už dlouho nezakousnul a oblékám se do triček z biomasy, takže jsem tady všude podprůměrný, ale letěl jsem letadlem na jiný kontinent, ergo jsem největší uhlíkový stopař.

Mně je tahle kašpařina s uhlíkovými stopami u prdele, ale já jsem starý boomer, na mě už není třeba brát ohledy, já si to doklepu a vy si dělejte, co chcete. Přesto se tak nad tím zamýšlím a říkám si: Vážně?

Jako fakt vážně? Ne že bych snad zpochybňoval vysoce vědeckou odbornickou metodiku počítání uhlíkových stop, to by bylo stejně hloupé jako smát se přesným výpočtům potencování homeopatik nebo postavení planet na desetinu úhlové vteřiny přesně, však jen díky tomu jsou dnešní horoskopy tak spolehlivé, ale spíš si říkám: jak jsem se tam měl dostat? Sdílenou elektrokoloběžkou?

No správně, neměl jsem tam jezdit a byl bych uhlíkově minimální.

Jenže, víte, já jak jsem ten boomer, tak si myslím, že lidi by měli cestovat. A obzvlášť tady odsud by měli cestovat. Potřebujou to jak prasata drbání. A nemyslím tím dojet k moři a tvářit se jak největší kofr, protože jsem si nabral ráno u snídaně čtyři bagety do tašky. To ne. Myslím nasát svět a podívat se, jak to funguje jinde, aby snad nepropadali naprosto bláhové představě, že se všechny věci musejí už navždy dělat tak, jak se dělají teď a jak se dělaly dřív, protože tak je to nejlepší a jediné možné.

Jo, blbé je, že cestování něco stojí a nechává uhlíkovou stopu.

Ale já jsem ten boomer, petrolhead a vrah tuleňů, takže já to už říct můžu: raději budu mluvit s člověkem, který má hlavu otevřenou a viděl, jak se dělají věci jinde, než s bezstopým uvědomělcem.

Nemluvě o tom, že když necestujete, tak nepotrénujete svou otevřenost k cizímu a jinému a hrozí vám, že se snáze stanete blouznivými fundamentalisty, kteří uvěří kdejaké píčovině, protože holt nemají ten rozhled.

Jestli bych vám teda mohl radit, tak až se bude volit mezi "nemít uhlíkovou stopu" a "nemít zkušenost omezenou dvorečkem", tak berte to druhé...