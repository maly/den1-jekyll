---
title: Blatný
tags: [pátek, stát, koronavirus]
---

![cover](/img/blatny.jpg)

Nechme úvodem zaznít sváteční slovo...

> Zájemci se nejprve musí zaregistrovat a pak až si mohou rezervovat místo, a to na stránkách [registrace.mzcr.cz](https://registrace.mzcr.cz/) nebo lince 1221. V registraci vyplní telefonní číslo, načež jim přijde PIN 1. „Poté vyplní ve formuláři jméno, příjmení, číslo pojištěnce, pojišťovnu, místo, kde by chtěli být očkovaní. A odešlou registraci, tedy že mají zájem o očkování. Následně dostanou PIN 2 pro vstup do rezervace. Nemusí proběhnout ve stejném termínu. Záleží na tom, kolik volných očkovacích termínů je volných,“ popsal ministr.

Já vám nevím... Když jsme [byli v USA](https://medium.com/best-western), byl ten vstup do rezervace podstatně snazší.

Je pěkné, že stát, ve kterém žijeme, hubou proklamuje, jak bude chránit očkováním ty nejzranitelnější. Blbé je, že v praxi se ukázali jako nejzranitelnější úředníci SZÚ, jejich rodiny, Andrej Babiš, nějaká manželka pana radního, pak možná nějací zdravotníci, ale hlavně senioři nad osmdesát let.

Hele, já nemám o státních ajťácích žádné iluze. Viděl jsem tam pár rozumných lidí, ale taky spoustu linuxových mudžahedínů, co když vidí slova "user experience", křižují se svěcenou disketou a chápou se klávesnic, aby o svém rozhořčení napsali na Roota. Předpokládám, že právě tihleti dělají systémy státní správy. To je takový koncentrát fachidiocie a uživatelskéo rozhraní kvality rejžáku, kombinovaný s paranoidní bezpečností, kterou na druhou stranu proloží reklamními sledovacími kódy a jinými Analytics, jak [zjistil pan Cíba](https://www.irozhlas.cz/zpravy-domov/soukromi-testy-covid-google-facebook-cookies-sledovani-reklama_2101130600_cib).

No a tahle parta vyvinula rezervační systém, s nímž bude mít problém nejen senior 80+, ale tipnul bych si, že i průměrná paní kolem pětatřiceti. Fakt jako registrace, jeden PIN, pak formulář, pak druhý PIN...? Už vidím seniora, jak sedí u počítače, v ruce mobil, dvakrát opisuje PIN, vybírá očkovací místo, ťuká do toho jak vrána do exkrementu, no a na konci je zaregistrován, rezervován a jde štípat pařezy, či co takový senior dělá.

Ostatní senioři budou spíš volat dětem či vnoučatům. Budou se jich ptát, co kde mají zmáčknout a co tam mají napsat, což příbuzní chtějí v pátek po ránu řešit: rezervační systém státní správy, který ještě nikdo neviděl!

Co udělají senioři bez příbuzných, ví Bambuch. Asi se rezervují na poště, která tuhle agendu hravě převezme, spolu s prodejem dálničních známek a losů.