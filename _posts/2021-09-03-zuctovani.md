---
title: Zúčtování
tags: [pátek, technologie, společnost, já]
twimage: /img/zuctovani.jpg
---

![cover](/img/zuctovani.jpg)

Varování: Tento zápisek není pro technologické hipstery a luddity. Lidi, co se ptají, proč by měli mít kreditní kartu, když si vystačí s papírovými penězi, případně s kartou debetní, ho ani číst nemusí.

Tak.

Už jsou pryč? Ne? Nojo, jo.

Já přestal fyzickou hotovost používat už před drahnou dobou. Kde to jde, používám karty, a používám karty kreditní, protože debetní, to je tak akorát nástroj na vybírání z bankomatu. A sorry, kdo jsem já, abych šel vybírat z bankomatu a pak ty papírové peníze nosil do obchodů.

Ano, občas na zatvrzelce člověk narazí, ale mizí. Pokud nejdete do stánku s buřtama u koupaliště uprostřed hvozdů - ale leckdy i tam mají terminál. Ano, někde vám napíšou, že za platbu kartou budou účtovat přirážku. _Tohle je taky mimochodem skvělé [téma do diskusí na Twitter](https://den1.cz/2021/08/28/twitter.html), protože se vždycky objeví někdo, kdo poukáže na to, že "v Německu to je normální". Ale jistě to není nic, co by nevyřešila sdílená kola!_

Ale co, už i Pošta začala brát karty, i na Katastrofálním úřadě to jde, i parkovací automaty na ulici v některých městech mají aplikaci a platbu kartou, takže hotovost zůstává už jen v autě, na košíky a pro případy, jako je parkoviště FN Motol (možná karty berou, ale netvářili se)...

Moje banka (Air) nenabízí kreditky. Kletě. Moje druhá banka (Equa) taky ne. Takže jsem holt měl třetí, mBank, kde kreditky mají. A tak to dlouhé roky bylo.

Pak se objevil [Revolut. Už jsem o něm psal](https://adent.medium.com/revolut-snadno-a-rychle-18bf2aeadfbb), takže to nebudu rozmazávat, ale je to pro mne skvělá debetka s dobrým kurzem v zahraničí, a pěkná aplikace pro instantní platby. Revolutu podobné je [Crypto.com](https://adent.medium.com/revolut-pro-kryptomeny-42d31ffd0d8e), taky s kartou, ale fungující uvnitř hlavně pro kryptoměny.

Jenže to jsou debetky. Obdobu kreditní karty jsem si udělal na Twisto. Jasně, založil jsem si ho hlavně kvůli placení na DámeJídlo a Rohlíku, ale ta kreditka (vlastně karta k úvěrovému rámci) byla docela dobrá věc. Navíc když mi kartu v USA zkopírovali a pokoušeli se ji použít v Chicagu, tak Twisto reagovalo pohotově, takže bylo jen drobné mrzení.

Poslední přírůstek byl [MallPay](https:/bit.ly/mallpaycz). Zařizoval jsem si ho kvůli předplatnému na Infu, protože se ptali, jestli by to šlo použít. Nakonec nešlo, a já tu registraci nedodělal. Jen mi čas od času psali, a nějak na začátku prázdnin jsem si řekl, že asi jo. Asi jsem chtěl něco koupit na Mallu, pak to stejně nevyšlo, ale MallPay jsem si tedy zřídil.

V podstatě to je jako Twisto: Máte úvěr, máte k němu kartu, platíte, na konci měsíce se to zúčtuje (jo, včera), a vy zaplatíte. Platbu si můžete odložit (a je to pak jako půjčka), ale já jsem ten typ, který kreditky splácí hned, takže jejich provozovatelům moc nevydělávám - ale co už, to není moje starost, ale jejich. Máte samozřejmě fyzickou kartu, máte i aplikaci, kde vidíte, co a jak, a je to integrované s Apple Wallet, takže jsem si "Mallovou" kreditku dal do hodinek a platím s ní. (Mají i Garmin a Google.)

Nemají virtuální kartu, to je takové drobné mínus. Integrováno mají s bránou ComGate, krom toho můžete přes tento účet platit na Mall.cz (logicky), u CZC, na Slevomatu, v Košíku (cz) a [ještě někde](https://mallpay.cz/kde-nakupovat).

Co mě na MallPay potěšilo nejvíc bylo, když jsem zjistil, že až do konce září jsou nákupy na benzínce s 10 % slevou. Takže mě benzín místo 32,50 stál 29,35 - sice nejsem typ, co je ochoten ujet 20 kilometrů kvůli benzínu, levnějšímu o korunu, ale zas sto pade na plné nádrži, to je fajn. (Samozřejmě [by to vyřešila sdílená kola](https://den1.cz/2021/08/28/twitter.html), díky za radu.)

Takže vlastně přemýšlím, jestli opravdu potřebuju držet mBank kvůli kreditce. Na rovinu říkám, že ještě jedna telemarketingová kampaň, a fakt to naše přátelství (byl jsem klientem od samého začátku) ukončíme. To rozhraní je fakt divné a pořád jsem si nezvykl. Aspoň že přestali s gamifikací.

PS: Když si [MallPay pořídíte přes tento odkaz](https:/bit.ly/mallpaycz), dostaneme oba (vy i já) slevu 500 Kč na nákupy.