---
title: Respekt
tags: [pondělí, společnost]
twimage: /img/respekt.jpg
---

![cover](/img/respekt.jpg)

Když jsem poprvé někdy v roce 2003 narazil na člověka, co mi v komentáři napsal "Žádám o respekt!", vysmál jsem se mu a znectil jsem ho na tři doby. Od té doby si pamatuju větu, kterou jsem mu napsal na cestu do _Útulku Lidí Dotčených ADentovskou Arogancí_, totiž: "O respekt se nežádá, respekt se získává!"

A tak to je i o dvacet let později. O respekt můžete žádat tak maximálně v trafice, a i tam si dejte pozor, abyste to vyslovili s velkým R na začátku, jo? A trafika je taky jediné místo, kde Respekt dostanete, když o něj požádáte (a když si za něj zaplatíte...)

Protože, a to si zapište za uši, respekt, ten s malým R na začátku, ten, v němž je obsažena i úcta a uznání, je věc, kterou vám dávají jiní lidé tehdy, pokud si ho v jejich očích vybojujete tím, že jste nějak dobří, že něco umíte, zvládáte, víte, no zkrátka že jste respektu-hodní.

Tohle všechno funguje: Umět, vědět, zvládat, dokázat... To vám _získá respekt a uznání_. Je toho docela dost, co? Naopak jsou dvě hlavní věci, které vám respekt nezískají stoprocentně:

Zaprvé: **žádat o respekt**. Kdo žádá, ukazuje, že nemá jinou možnost. Že neumí, neví, nezvládá, nedokáže, a tak mu nezbývá než žádat. Většinou na základě toho, že si _myslí_, že na to má _nárok_.

A to je druhá věc, která vám respekt a uznání nezíská: **čekat, že na to máte automaticky nárok**. Myslet si, že máte nárok na to, aby vás ostatní respektovali a uznávali, protože jste přeci, cojávím, člověk a máte názor. A protože máte názor, tak ho musí ostatní respektovat, nebo tak něco.

Jenže tak to s respektem není (s Respektem ano, ale to je jiný příběh). To, že jste nějací, nebo dokonce nějací _jiní_, vám nezakládá automaticky nárok na uznání u každého člověka, s nímž se potkáte. Můžete oprávněně požadovat, aby vás ostatní nezavrhovali, aby se k vám chovali neutrálně, aby vás nediskriminovali v přístupu k právu, práci či veřejnému statku, ale **nárok na uznání, to fakt ne**.

Svůj názor si můžete veřejně šířit jak chcete. Moje svoboda je ho neposlouchat, dokonce, a teď se třeba vztekněte, jím mohu pohrdat a označit ho, cojávím, za _horečnaté blouznění vesnického idiota_. Není totiž živé moci, které kohokoli donutí _respektovat a uznávat vaše názory_, když pro něj vaše názory respektování a uznání hodné nejsou.

Jenže respekt se stal v současnosti, plné _práv a nároků_, skoro fetišem, takže _disrespekt_ bere každý vořežprut jako útok na osobní integritu, takže si to vztáhne osobně, začne kňourat, že lidé nerespektují _jeho právo na názor_ (kecy!), že tím vlastně nerespektují jeho jako jedince (megakecy!) a že by za to měl někdo všechny nerespektující pořádně pojebat, protože _respekt musí bejt a být respektován je základní lidské právo, ba co dím: Nárok!_ 

Pche!