---
title: Nebezpečí
tags: [pátek, společnost]
twimage: /img/nebezpeci.jpg
---

![cover](/img/nebezpeci.jpg)

[Rojení kremlometů](https://www.info.cz/nazory/ceske-rusofilstvi-v-kostce-poznate-sve-oblibene-kremlomety) nabralo na intenzitě a konkrétnosti. A zase zaznívají hlasy, že _by se mělo_ nějak zamezit, zakázat, omezit, zrušit, umlčet...

Že to narušuje demokracii, která si s tím neumí poradit a je tím rozkládaná a torpédovaná.

Ono to zní velmi logicky. Demokracie musí potírat nedemokratické elementy, co se jí pokoušejí podkopat. Problém je, že to **jen zní.**

Mám s tím problém. Obávám se, že pokud začneme říkat, kdo _by měl být_ umlčen, byť ze sebevznešenějších důvodů, tak zavedeme cenzuru. A cenzura se nezastaví jen před _momentálně nesprávnýma_. Jednoho dne někoho napadne, že by se seznam měl rozšířit třeba o, řekněme, _nedostatečně angažované_. Nebo o toxické maskulinisty. Nebo o marxisty, ať to máme vyvážené. A tohle, tohle bude horší než dvacet kremlometů a poslanec Volný.

Myslím si, že zrovna poslanec Volný svým ostentativním buranstvím velmi dobře zastupuje frustrovanou část společnosti, která má pocit, že ji všichni přehlížejí. Myslím, že by poslanec Volný měl mít právo žvanit, co chce, a že současné mantinely, které jsou narýsované aktuálním právním řádem, jsou tak akorát.

Odolnost demokracie vůči pitomým řečem by měla být dnes a denně posilována a trénována, ideálně pitomými řečmi. Bylo by hodně smutné, kdyby jediným receptem, který najde, byla cenzura.

A aby bylo jasno: Ne, to, že Česká televize nevysílá zprávy o chemtrails, invazi ještírků a spiknutí iluminátů není cenzura.

A aby bylo ještě jasněji: To, že podporuju právo kdejakého mamlasa exhibovat své mamlaství ještě neznamená, že na sebe beru povinnost to číst. Nemám takovou povinnost a tím, že kohokoli zablokuju na sociální síti, jsem nikomu nezmenšil jeho právo se vyjádřit. Pokud vás blokuju, není to proto, že vás chci umlčet, je to proto, že vás nechci poslouchat.