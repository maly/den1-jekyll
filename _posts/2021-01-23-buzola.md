---
title: Buzola
tags: [sobota, společnost]
---

![cover](/img/buzola.jpg)


Pár lidí získalo pověst "_morálních kompasů_". Lidí pevných v názorech a postojích, že i přes zakolísání ukazují svým životem a konáním ostatním morální směr. Však víte. Shodou okolností tihle lidé málokdy hodnotí chování konkrétních lidí. 

No fakt. Neslyšíte o nich, že by měli potřebu zazvonit na souseda a říct mu: "Vážený sousede, jste plytká osoba, protože sledujete Výměnu manželek!" Takovou potřebu ale mají jiní lidé, co navenek působí taky tak, totiž že mají neotřesitelné a pevné morální postoje a nároky - ale především na ostatní. Ti neminou jedinou příležitost, aby konkrétnímu člověku přišli zhodnotit jeho vlastnosti a činy, aniž by přitom svým životem a skutky mohli posloužit jako měřítko. 

Já pro ně razím označení "morální buzola". Protože, jak známo: **Kompas ukazuje, buzola buzoluje!**

Samozřejmě nejlíp se kádrují a hodnotí postoje a pevnost ostatních v situaci, kdy sami se svými postoji nevylézáte. Každý ví, co si myslíte o jiných, nikdo neví, co si myslíte za sebe a jak jste s tím konzistentní. Dokud píšete a hodnotíte morálku ostatních pod přezdívkou "vedoucí kolotoče", nikdo vás nemůže usvědčit z nedůvěryhodnosti. Jste morální buzola - až do chvíle, kdy na vás praskne, že jste polobezdomovec s exekucemi, co se schovává před věřiteli... Pak jste jen loser a kašpar. 

Nebo dokud píšete do komentářů na Rootu, jak jsou všichni ostatní zoufalí, protořže vy děláte mnohem lepší a důležitější věci, jenomže to děláte pro vládu a tajné služby, tak to nemůžete nikomu říct. No, dokud to neřeknete, jste _programátorská kvalitativní buzola_.

Inu, _si tacuisses, philosophus mansisses,_ volně aplikováno: "dokud o sobě mlčíš, zůstáváš nejlepším, nejchytřejším, nejvtipnějším a nejzručnějším tvorem, co kdy psal do komentářů". 

Prostě buzoluješ.