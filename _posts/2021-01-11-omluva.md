---
title: Omluva
tags: [pondělí, sociální sítě]
---

![cover](/img/omluva.jpg)

To takhle pan X udělá veřejně vtip. Sice na hraně, ale slabý.

Zrovna tuhle povídal Baldýnský v televizi, že vtip může být hodně černý a drsný, ale musí být vtipný. Pak to lidi vezmou. Jakmile není vtipný, je z toho jen hloupý trapas.

Vtip pana X je "nekorektní", ale není moc vtipný. Takže pan X dostane saigon od lidí, kteří jeho vtip neshledali vtipným, ale nejen to: dostane ještě brutálněji naloženo od dobrovolných strážců cizích citů. Ti si, jak známo, neberou servítky, když mají dojem, že jejich rant padne na úrodnou půdu.

Ono je to totiž tak: vezměme si bojovníky za genderovou spravedlnost. Ti nikdy nepůjdou dissit vypité hovado, co bije ženské. To ne. Oni zdissí někoho, kdo je na _jejich úrovni_, za to, že udělá blbý vtip o ženách. Nebo si vezměme bojovníky proti rasismu. Ti nikdy nepůjdou dissit vypité hovado, co hajluje a řve _židi do plynu_. To ne. Oni zdissí někoho, kdo je na _jejich úrovni_, za to, že udělá blbý rasistický vtip.

Problém je, pokud je pan X taky trochu snowflake, a zároveň si myslí, že je s těmito bojovníky na jedné lodi, na stejné straně barikády. To se hned fňuká po internetech, jak mu _vlastní_ zákeřně vrazili dýku do zad, tohle od _svých_ nečekal a tak dále.

Jádro pudla leží v tom, že žádný pan X ve skutečnosti není s bojovníky _jedna parta_. Platí, že je buď taky bojovník, a pak ví, že jede sám za sebe, nebo si jen myslí, že když bude pochlebovat, opakovat bojovnické mantry a odsuzovat totéž, co odsuzují bojovníci, že ho budou brát za svého. Že má jaksi "pardon", že je _náš_.

Pokud si to pan X myslí, mýlí se. Na druhou stranu dostal cennou lekci: lézt do prdele "bojovníkům za cokoli" a zpívat s nimi jejich písně neznamená, že ho snad budou šanovat. _Můžeš mít tiskárnu a tisknout bolševické noviny, ale až bude revoluce, seberou ti ji a odsoudí tě, protože jsi kapitalista!_

Plus _last, bot not least_ platí, že důstojnost člověk neztrácí během toho furore, co se strhne. O ni přijde až když se začne přehnaně omlouvat, vysvětlovat, sypat si popel na hlavu, že teď už ví, jak to bylo nevhodné, rozjíždět debaty o tom, jak dneska už nikdo nerozumí vtipu, no co to je za dobu, popřípadě teatrálně odcházet ze scény a ještě z portálu pokníkávat, že "tohle tedy od vlastních nečekal, to bolí dvojnásob". Kurva, buď chlap, postav se k tomu jako chlap, blbej vtip smaž, napiš "Sorry, blbej vtip, už to neudělám" a jeď dál, anebo se odjebej pryč, ale nekňourej u toho! To pak řekni jinde a jiným.

A je jedno, jestli jsi dostal vohně za vtip o feně, nebo za slizký hemzy o tom, jak se kvůli nové hezké kolegyni začneš mýt... Prostě blbej vtip, tak se k tomu postav jako chlap (nebo žena) a nekňourej, ať nejsi za kašpara. 

PS: Tlačítka "blokovat" a "ztlumit" jste už určitě viděli, co?