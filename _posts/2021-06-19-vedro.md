---
title: Vedro
tags: [sobota, počasí, společnost]
twimage: /img/vedro.jpg
---

![cover](/img/vedro.jpg)

Je vedro.

Už na začátku týdne bylo vedro a příští týden bude zase vedro, ale pak bude míň vedro. To zas bude zima. A potom bude dlooouhé vedro, a pak zase bude zima, a furt se o tom všichni budou bavit.

Já si to s dovolením odbydu rovnou: Je vedro. Vedro nemám rád. Koupil jsem si klimatizace (ano, plurál) a používám je. Dělám to tak už leta. Ne, nejsem z nich nemocný, děkuju za optání a upozornění. 

A taky otevřeli Primark. Stratifikace přišla hned vzápětí:

- Ti, co stáli ve frontě
- Ti, co nestáli ve frontě, ale stáli by, kdyby to měli blíž
- Ti, co se smáli těm, co stáli ve frontě
- Ti, co se pohoršovali nad těmi, co se smáli těm, co stáli ve frontě
- Ti, kteří říkali, že nevědí, co je Primark, a přesto dobře žili
- Ti, co se posmívali těm, co říkali, že nevědí, co je Primark (a přesto dobře žijí), že jsou pokrytci a/nebo ignoranti
- Ti, co se pohoršovali nad všemi, co se jakkoli zapojili do debat o Primarku, protože se podle nich mělo debatovat o úplně jiných věcech.

Pamětliv průběhu posledních podobných událostí přidávám i skupinu "Ti co to okomentují" (to jsem já) a "Ti, co najdou ironii / pokrytectví / cokoli jiného v tom, že někdo udělá dělení do skupin, a bystře v tom odhalí, že to dělá proto, aby sám ukázal, jak stojí nade všemi" (to jsou někteří z vás; pracovně jim říkám... No, to je jedno).

Více fotek zmrzlin, více fotek od vody, prosím, už je načase, aby zmizely fotky levých i pravých ramen s náplastí.