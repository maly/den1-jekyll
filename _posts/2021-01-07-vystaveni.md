---
title: Vystavení
tags: [čtvrtek, čeština]
article_header:
  type: cover
  image:
    src: /img/stopka.jpg
---

![cover](/img/stopka.jpg)

Vláda těmto snahám vystavila stopku.

Taky mohla vláda stopku ukázat, že? _Až dojíte jablko, ukažte stopku!_

Ale ne, to voni ne. Žádné jablko, žádný ohryzek, žádná stopka. To jen panautor či paňautorka nehodlala zapojit ani o jeden mozkový závit navíc, své mentální úsilí plně napřeli k popisu podstaty celé politické kauzy, a holt na tu omáčku okolo použili polotovar. Jazykový prefabrikát. _Někdo něco zamítnul, neschválil, zastavil?_ To je příliš náročné na formulaci, tak se tam strčí předvařená rejže a napíše se, že prostě _vystavil stopku_.

Jindy zase Plzeň vystavila stopku choutkám Letenských.

Můžeme si tady dát pauzu a chvíli si to vizualizovat? A nebojte se, nebuďte při zdi. Představujte si to: Hynaisova opona. Národní divadlo. Velkolepá secesní malba s názvem "Plzeň vystavuje stopku choutkám Letenských". Máte to? Plzeň, personifikovaná postavou antické, tedy nahé, dámy, v patřičné póze a s vavřínovým věncem na hlavě ukazuje svoji, ehm, stopku. Zprava pak jdou Letenští a nesou choutky. Což samozřejmě autor jen decentně naznačil, choutky přímo nevymaloval, ale umně je skryl pod drapérií. A nad tím vším se klene secesní stuha s nápisem **Sic transit gloria mundi**, protože přesně to se k výjevu hodí.

Chtěl bych mít talent používat taková spojení. Někteří lidé to umí a když je necháte promluvit, poskládají šest floskulí za sebou. Zmapují scénu napříč spektrem, v projektu se ujmou režie, a než stačí sdělit objevné zjištění, že věci jsou tak, jak jsou, tak jim vystaví neúprosnou stopku čas, vyhrazený pro reportáž.

Ne, kecám. Nechtěl.