---
title: Placený obsah
tags: [úterý, placený obsah]
twimage: /img/placeny.jpg
---

![cover](/img/placeny.jpg)

Ke svému [včerejšímu článku](https://www.info.cz/nazory/placeny-obsah-neni-prochazka-ruzovym-sadem-jenze-nejvetsi-problem-neni-v-predplatitelich-ale-v-hlavach-vydavatelu) vám ještě povím dvě historky o prodávání online obsahu. A obě jsou pravdivé, protože [ten voják, který mi je vyprávěl, se jmenoval T. Texas Tyler](https://www.youtube.com/watch?v=BxFzIzAZCEo).

To se tak stalo, že jsme zdražili o polovinu. Proces zdražování trval tři měsíce, než se to všechno spočítalo, třikrát přepočítalo a všemi úrovněmi schválilo. A pak přišel den velkého přepnutí, nastavila se vyšší cena a ten den odpoledne mě odchytili z distribuce a pravili, že příští týden začnou dávat slevy, tak ať na to nezapomeneme.


- "Vy jste se zbláznili!" volal jsem mocným hlasem. "Dneska jsme zdražili, a vy příští týden začnete dávat slevy?! Budeme vypadat jako pitomci!"

- "No jo, ale my vždycky dáváme slevy. Říkáme tomu Letní slevová akce! A letos bychom to předplatné dávali za tu původní cenu, ale teď jako v rámci slevy."

- "No, tak to letos dělat nebudete!"

- "Ale oni to lidi očekávají!"

- "A divíte se? Když je nalákáte na slevu, tak už nikdy nezaplatí plnou cenu. Vždycky budou čekat na další slevovou akci... Vždyť je k tomu sami vybízíte, a když slevu nedáte, odejdou!"

- "No jo, ale ty tomu nerozumíš, takhle získáme víc předplatitelů..."

- "Letos to nebude! Kdybychom týden po zdražení nasadili slevovou akci, byli bychom za pitomce, kteří nevědí co chtějí a dělají průhledné triky..."

Slevové léto nebylo, prodeje zůstaly stejné, příjmy se zvýšily. _Až když přišel nový ředitel slevových akcí, který si těmihle experimenty neprošel, tak se musel o stejná kamna popálit sám a rozjel takové kolo štěstí, výher a slevových akcí, že by i Horst Fuchs záviděl!_

Takové období zdarma, to je taky skvělý dárek. Objednáte, zadáte kartu, a první měsíc vám nenaúčtují. Chtěl jsem to zrušit, protože k tomu nebyl důvod. Prý "nech to být, funguje to, nešahej na to". Říkal jsem, že to bude fungovat i bez toho. "Ale tamti to mají a tihle taky..." Tak nic.

Nakonec se to nějakou shodou okolností podařilo zrušit. A po čase zase že by se to mělo zavést. Vytáhli jsme tabulky, statistiky, grafy, čísla, a říkám: "Vidíte? Tady jsme zrušili měsíc zdarma. Co se stalo? Správně, počet nových předplatitelů se nijak nezměnil. Jediné, co se změnilo, je to, že teď zaplatí i ten první měsíc!" Řediteli přes statistiku se to nějak nezdálo, tak týden počítal, a na další poradě povídal: "Já se ti musím omluvit, já jsem to celé přepočítal, a fakt je to jak říkáš..."

**Problém placeného obsahu není ten, že lidé nechtějí platit. Problém je ten, že si vydavatelé nechtějí nechat platit!**