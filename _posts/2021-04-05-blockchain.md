---
title: Blockchain
tags: [pondělí, IT, ezoterici]
twimage: /img/blockchain.jpg
---

![cover](/img/blockchain.jpg)

_Blokčejn, blokčejn, blokčejn!_

Kdysi jsme v novinách vymýšleli, co uděláme s klesjícím příjmem z online reklamy. A jak už to tak chodí, tak jsme si na to najali poradce, co měli přicházet s nápady, které by nás z vnitřku nenapadly. My jsme skončili u klasického "my vydáváme, čtenář platí", což fungovalo dost dlouho na to, aby se dalo říct, že to není sci-fi, ale tak třeba...

No, přišli poradci, se situací se seznamovali, a pak přednesli nápady. Personalizované noviny třeba. "Každému to, co chce číst," to měl být hit, jenže to trošku jaksi nabourává důvod, proč máme média, že. A pak pár dalších nápadů, až největší poraděnko přes IT pronesl tajuplně: "Použijeme blockchain!"

Byl jsem tam jediný s IT backgroundem, takže jsem do všeobecné radosti nad tím, jak "použijeme blockchain", položil pragmatickou otázku: "A k čemu nám to bude?"

IT poraděnko se na mne podíval velmi spiklenecky a řekl: "V tom je budoucnost!" A zase propukla hosana, účastníci se trumfovali zvučnými tituly, kde četli články o tom, že blockchain je budoucnost, a když se dotrumfovali, tak povídám: "Moment, jak přesně nám náš problé zpoplatnění obsahu pomůže vyřešit distribuovaná databáze transakcí?"

To už byl příliš konkrétní dotaz a vrchní IT poraděnko povídal, že _to asi není téma pro tuto schůzku_, ale jak jsem byl rozjetý, tak jsem opáčil, že chci slyšet, jak blockchain vyřeší problém klesajících příjmů online médií, protože když to neuslyším, tak je můj názor takový, že máme v prezentaci buzzword, aniž by kdokoli věděl, co to je a k čemu to je.

Útrpnost by se dala krájet, ale dozvěděl jsem se, že ty články můžou být v blockchainu a lidi budou kryptoměnama platit přímo autorům, takže média nebudou zapotřebí. Což teda pochopili i neIT a položili logickou otázku: "A všimli jste si, že jsme to médium a řešíme, jak to pomůže nám?"

A bylo po _blokčejnu_ v online zpravodajském médiu.

Ale od té doby si všímám zezoteričtění toho slova. Stejně jako se o několik let dřív používal _cloud_. Pamatujete? Nadhodilo se nějaké téma, řešilo se zleva zprava, padaly námitky i výhrady, a pak nějaký koumes navrhl: "Použijeme cloud!" A to bylo slovo, které manažeři znali, četli články o tom, jak cloud vyřeší to či ono, a tak nabyli dojmu, že to je _silver bullet_, a že pomůže i jim.

Tak přesně tu roli má _blockchain_. Jakmile ho zaslechnete na korporátní poradě, můžete vzít jed na to, že to je pravděpodobně v tomto kontextu. Že to pravděpodobně nijak nesouvisí, ale zaznělo "dostatečně vědecké slovo", které ukončí přízemní pochybnosti a obrátí mysl zúčastněných k vyšším metám: To bude fungovat, je to věda!

Trochu to připomíná ezoterické blábolení, protkané výrazy jako "tekutý křišťál", "matrix", "kvantový skok", "dimenze", "vibrace" nebo třeba "tachyon". Pokud nemáte jasnou mysl a neubráníte se magii "vědeckého slova", tak vám ani nedojde, že právě zíráte na pusté blábolení, natřené navenek slovy, jejichž jediná role je: "Vidíš, to je složitý, tomu nerozumíš, tak věř!"