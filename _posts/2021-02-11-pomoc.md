---
title: Pomoc
tags: [čtvrtek, společnost, covid]
twimage: /img/pomoc.jpg
---

![cover](/img/pomoc.jpg)

Jeden z největších problémů u humanitární pomoci, poskytované do méně rozvinutých zemí (dříve zvaných _země třetího světa_, ještě před tím _rozvojové_ a před tím _zaostalé_, v budoucnu zvané _alternativně rozvinuté_ a pak _autentické_), je ten, že pomoc musí být hlídána a distribuována tím, kdo pomoc posílá, protože jinak by si ji rozkradli místní vládci pro sebe a pro své věrné a s přebytkama by kšeftovali.

Myslím, že není těžké si to představit...

Do takové _banánové republiky_ pošlete třeba zdravotnický materiál, zum Beispiel vakcínu, a co se stane? No, nejdřív se nechá naočkovat místní náčelník se svými věrnými, pak vládní činovníci, pak jejich známí a prominenti, vyšší úředníci, a aby se neřeklo, tak jich pár odvezou do nějaké vesnice, kde se vyfotí, jak přivezli pomoc. Oni.

Nebo třeba pomoc na rozvoj malého podnikání: místní náčelník a jeho věrní ji rozkradou pro [svých 700 malých podniků](https://imperiumab.investigace.cz/wiki/Hlavn%C3%AD_strana), a zbytku nechají drobky.

No a pak, když je potřeba odměnit ty, co se zasloužili, tak [první budou stát zase vysocí úředníci](https://www.irozhlas.cz/zpravy-domov/odmeny-ministerstvo-zdravotnictvi-penize-lekari-hygienici-uzis_2102080500_vtk), bez nichž by to nešlo. Ti pěšáci, ti ještě počkají...

Zkrátka nějak takhle to vypadá v těch rozvojových, pardon, _alternativně rozvinutých_ státech. Bují tam korupce, nepotismus a protekce. Jenže co po nich chtít, vždyť to jsou zaostalí divoši! Že? Takovou vládu bychom u nás, v civilizované středoevropské zemi, hnali!