---
title: Světonázor
tags: [úterý, levice,liberál]
twimage: /img/svetonazor.jpg
---

![cover](/img/svetonazor.jpg)

Světonázor není, jak nám vysvětlili na základce, názor, co má celý svět, ale názor jednotlivce na zásadní světové otázky. Tehdy se dělil na věděcký, tedy marxistický, a na špatný, tedy jiný.

Můj světonázor (ano, mám taky jeden) se odvozuje od mého interního přesvědčení, že každý by měl mít _povinnost_ postarat se v první řadě o sebe. Pokud nemůže, nechť je mu pomoženo, ale to jej nezbavuje povinnosti starat se o sebe v míře, kterou dokáže vyvinout.

Moje přesvědčení vlastně vyjadřuje maximu **když se každý postará o sebe, bude o všechny postaráno.** Což je matematický model; v realitě samozřejmě nedosažitelný, protože je nemálo lidí, kteří se o sebe nepostarají, ale to si asi nemusíme říkat.

Což, logicky, sere kolektivisty, protože to je individualistické. V kolektivistickém vidění se tomu říká _sobecké_. A správný kolektivista neopomene dodat, že to je _klasický liberální egoismus privilegované skupiny_, a co mají říkat neprivilegovaní?! Však kdybys byl taky neprivilegovaný, tak bys jinak zpíval a nějaké starání se o sebe bys vůbec nebral v potaz, protože by ti privilegovaní házeli klacky pod nohy!

Konstrukce "privilegovanosti" je úžasná věc: jste bílý muž, máte privilegia...

Vzpomínám si na pana Laďu, co se živil elektrikařinou a přivydělával si jako vyhazovač. Bílý heterosexuální muž, tedy privilegovaný. Jeho privilegium zahrnovalo matku, která se na něj vykašlala, takže L. vyrůstal převážně v dětském domově. Vyučil se a chtěl si udělat maturitu, protože hloupý nebyl, jenže pak se zase objevila ta paní, co jej porodila, ukázalo se, že je až po prdel v dluzích, ty dluhy na pana L. postupně překlopila, takže pan L. holt zapomněl na maturitu, začal makat, přivydělávat si, pak padlo pár exekucí, což s sebou přineslo další potíže... Bohužel po cestě stihnul mít děcko s paní, která se s ním záhy rozvedla, protože rodina v dluzích, o to nikdo nestojí. Tak v dluzích zůstal jen pan L., a teď měl na krku i alimenty.

Jenže pan L. byl zvyklý se postarat, takže když dluhy narostly, požádal o vypořádání, o osobní bankrot, makal jak šroub, zůstávalo mu minimum peněz, a jako největší poctivec celý bankrot splatil.

Ale myslím si, že správný kolektivista najde privilegium i u pana L. Však to je bílý heterosexuální muž, tomu se to o sebe stará, když mu nikdo a nic nehází klacky pod nohy.

Já myslím, že jediné privilegium, které má, si vydřel - navzdory okolnostem. A asi nemusím dodávat, že je smýšlením velmi liberální a pravicový.