---
title: Únava
tags: [neděle, já]
twimage: /img/unava.jpg
---

![cover](/img/unava.jpg)

Jsem unavený.

V prosinci jsme si vymysleli "Takovou Věc". A protože mám rád, když se věci hýbou, řekl jsem si, že udělám takový "proof of concept", česky to asi zažitý název nemá, něco jako "demonstraci a ověření toho, jak to bude fungovat". 

Nedokážu totiž pracovat moc "nasucho". Samozřejmě začínám rozmýšlením, několik týdnů dumám, jak to udělat, ale pak přijde chvíle, kdy si potřebuju svoje nápady vyzkoušet a ověřit. Udělat ten "PoC". Prototyp. Jsem totiž [dobyvatel a kolonizátor](https://nazory.ihned.cz/c1-66258330-sloupek-martina-maleho-inovace-nevznikaji-ziranim-do-excelovskych-tabulek) jak z příručky.

Mimochodem - Factorio je hotové. Hra, která byla kdoví kolik let v předběžném přístupu je konečně vydaná a hotová. Autoři napsali moc hezký [dopis](https://factorio.com/blog/post/fff-365), kde předestírali otázku "co teď dál"? Jestli další updaty navždycky, nebo nějakou sadu DLC, nebo velký _expansion pack_, nebo snad Factorio 2? Factorio 2 to nebude. Malé DLC packy taky ne. Ani další a další updaty. Bude to, podle autorů, _expansion pack_, tedy velké rozšíření a nová náplň hry.

A protože po dvou měsících intenzivního ponoru do abstraktních a komplexních věcí přišlo, logicky, vyhoření štěpného materiálu, dal jsem si pár večerů s Factoriem. Dobyvatelská duše jásala, když jsem budoval nové komplexní celky, zakládal výrobní linky a stavěl závory před přejezdem, jenže pak co? Já vím, mám postavit silo a odpálit raketu, ale co dál? Všechno se to hýbe a funguje a logistická síť mi předává materiály tak intenzivně, až by jeden plakal, ale mě to v tomhle bodě přestává bavit.

Tak jsem prostě mozkově uondaný. Jenže mozek je strašlivá věc, nechce se vypnout a chvíli si dělat jen _blemblemblem_, to on ne. Stimulaci vyžaduje. A jinou, aby se to střídalo. Furt huláká: "Nudím se, nudím..." Ráno jsem šlapal na rotopedu, a bylo to strašné. Ne snad fyzicky, to je v pohodě, ale hlava... Vy, kdo máte podobné problémy s výkonným myslidlem, vy to znáte: Tisíc nápadů v hlavě, všechny je chcete hned udělat, ale nemůžete, protože šlapete na rotopedu.

Holt se bude muset nudit, než zase synapse zaplaví všechny ty katecholaminy a další věci.

Asi nasadím nějakou takovou nenáročnou zábavu. Buď dám znovu Tomb Raidera, nebo slepím letadlo...

PS k té věci: **Hledám testera.** Samozřejmě nabízím placený džob. Požadavek mám, kromě té tradiční ochoty atd., hlavně mentální kompatibilitu, tj. chci člověka, který není "jen klikač a vyplňovač", ale dokáže přemýšlet nad tím, co vlastně dělá a jak to budou dělat jiné lidé, dokáže jasně zformulovat problém a neuvažuje nad tím jen jako nad "splnil/nesplnil", ale dokáže se vnímat i jako spoluautor.