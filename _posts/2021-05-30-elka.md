---
title: eLKa
tags: [neděle, já, blogy]
twimage: /img/elka.jpg
---

![cover](/img/elka.jpg)

Když použiju GMail, je tam vlevo dole takový box s chatem. Moc to nepoužívám, a tak je na čtvrté pozici pořád vidět vzkaz, co jsem dostal v roce 2015.

![cover](/img/elka-g.png)

Jeho autor, Libor Krayzel, je možná známější jako [eLKa](http://edenik.elka.cz/). Autor EasyBlogu, EasyPadu, jeden z prvních bloggerů v České republice a jeden z nejznámějších bloggerů začátku století, i když ne pod svým jménem... Vlastně _jeden z největších budoucích předchůdců mnoha._

Seznámili jsme se v roce 2002, kdy se mi nabídnul, že pomůže s designem Bloguje, a stal se tak jedním ze tří lidí, co tenhle projekt rozjeli společnými silami. Po celou dobu provozu Bloguje jsme byli skoro v denním kontaktu, který po čase nabyl takové lehce kuriozní formy, kdy mě, bůhvíproč, oslovoval "Aštare", a já ho oplátkou tituloval "MilýIvo". A zůstali jsme v kontaktu i po éře Bloguje.cz, když už byl _anonymně slavný_, a trochu jsem mu pomáhal tu anonymitu držet.

Psali jsme si o lecčems, o životě, světě, technice, o práci i o nemocech. Vím, že mi psal, jak kromě běhání začal jezdit i na kolečkových bruslích a jak ho to začalo bavit.

No a v květnu 2017, přesně v neděli 28., se jel zase projet na bruslích, ale už nedojel. Blbě spadl, ztratil vědomí, operace nepomohla a o dva dny později, 30. května, byl prohlášen za mrtvého.

Myslel jsem si, že to je špatný vtip. Ale nebyl.

![cover](/img/elka-fb.png)

Ostávej v pokoji, _MilýIvo_...