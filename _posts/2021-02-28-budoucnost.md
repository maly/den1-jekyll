---
title: Budoucnost
tags: [neděle, společnost]
twimage: /img/budoucnost.jpg
---

![cover](/img/budoucnost.jpg)

Staré investorské přísloví říká, že trh dvě třetiny času roste a třetinu času klesá.

A tak volně navážu na [včerejší zápisek](/2021/02/27/denik.html) a zkusím se podívat dál než na březen. Ten je ostatně zítra, a není sporu, že v něm oslavím (pokud je tedy co slavit) své nejvypráskanější narozeniny ever.

Nakašlat na březen i duben. To budeme na dně. Nakašlat na červen až říjen, to se na tom dně budeme válet. Ze začátku fakticky, kvůli viru, ke konci mentálně a morálně, kvůli naprostému rozkladu a volbám. A pak přijdou volby.

Je jedno, jak volby dopadnou. Když to lid zase posere, tak se to jen prodlouží, zhorší a zradikalizuje, ale to je fakt jedno, protože jednoho dne se trend otočí a začne se to zvedat.

Myslím, že lidi jako vy a já by se teď, když bude zjevně dost času a politická situace nebude vyžadovat zvýšené pozornosti, protože bude furt stejně dementní, měli soustředit na kroky, co bude potřeba udělat PAK, a být připraveni.

Protože nade vší pochybnost jsou některé věci jisté:

- parlamentní levice to nedokáže, ta umí jen zaseknout sekeru,
- parlamentní střed, tradičně zvaný pravice, to nedokáže, protože, sorry, ale jejich jediný intenzivně procvičovaný _skill_ je říkat, jak by to udělali líp,
- parlamentní "nestrany", a ano, myslím ANO, jsou schopné jen zaseknout sekeru jak levice a nakoupit za to hlasy,
- neparlamentní bolševici, co se chystají svrhnout kapitalismus, se neustále dokola cvičí na využití jakékoli situace, kdy vylezou se svou agendou a začnou ji tvrdě prosazovat - a kdo pamatuje, tak ví, že jejich řeči o "přežitém pravo-levém dělení a nutnosti pojmout dobu komplexně" znamenají "ukončit souboj idejí a nahradit ho svými",
- neparlamentní nár-soc jsou připraveni. Sice se přitom střelí do vlastní nohy a převrat skončí v neděli večer, protože v pondělí ráno musejí do fabriky k pásu, ale svou pitomostí mohou napáchat spoustu škody...

Zkrátka a dobře: **spoléhat na parlament a současné politiky, že věci napraví, je jako spoléhat na láhev rumu, že napraví kocovinu po týdenní chlastačce.**

Jako vždycky nanejvýš vytýčí rámec, a lidi se v něm budou muset postarat o zbytek.

A bude to spousta práce. Samozřejmě, byl bych rád, kdyby se stát po prožitém šoku rozhodl, že třeba modernizuje agendu, nebo že něco udělá se svými nulovými logistickými schopnostmi, jak [říkal politolog Balík](https://www.reflex.cz/clanek/rozhovory/105719/pad-babisovy-vlady-je-jednou-z-mala-sanci-kterou-nyni-jeste-mame-rika-politolog-stanislav-balik.html), ale vím, že to je jako čekat na zázrak: bylo by to fajn, ale lepší bude zařídit se nějak po svém.

Bude to dost práce, a jestli bych něco, něco opravdu chtěl, tak vidět skupinu lidí, která jasně řekne: "Jsme v situaci, kdy jsme si rozbili zemi. Jestli ji chceme spravit, musíme se shodnout na tom, co chceme. My chceme toto - a chceme to proto. Takto toho chceme dosáhnout, tohle nám to přinese, tohle se může podělat, tohle bude problém."

Protože přijde ten den, a je jedno, jestli to bude v říjnu, listopadu, nebo už v červnu, nebo za tři roky, kdy se usadí prach po výbuchu, lidi vylezou ven a řeknou: _Tak, a do práce! Tohle musíme uklidit a pak musíme jít dopředu. Máte někdo představu o tom, kterým směrem bychom měli jít?_

V tu chvíli je potřeba být připraven. Protože bolševici budou, ti jsou připraveni vždycky, když je zle, ukázat na viníky a říct "nechte to na nás, my to zařídíme". I nácíčci budou připraveni začít se selekcí.

Pokud v tu chvíli nebude mít ona mýtická **mlčící většina** připravenou vizi ne nového světa, ale opravy stávajícího, vizi, která respektuje lidskou přirozenost a je ochotna se k přirozenému řešení proiterovat diskusí, tak teprve v tu chvíli bude nutné nad tím, co jsme znali jako Česko, zlomit definitivně hůl. Alespoň pro moji generaci.

PS: Kus toho rozhovoru sem opíšu:

> vidíme, že orgány státní správy nejsou v současnosti schopny pozitivní akce, nejsou schopny aktivně kreativně tvořit, budovat. Navykly si v uplynulých desetiletích pouze posuzovat aktivitu někoho jiného – povolovat a zakazovat. Nyní jsou postaveny před výzvu, že mají hygienické stanice v krátké době vybudovat systém trasování, call center apod. Ony ale přitom umí – a v minulosti se to po nich chtělo – zkontrolovat, jestli skauti na táboře náhodou nekrájí zeleninu na stejném prkýnku jako pečivo. Pravděpodobně státní správa pasivním charakterem své činnosti nepřitahuje kreativní organizátory – a neumí je teď najmout.