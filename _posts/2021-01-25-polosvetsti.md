---
title: Polosvětští
tags: [pondělí, život, Covid, společnost]
twimage: /img/polosvetsti.jpg
---

![cover](/img/polosvetsti.jpg)

Nechme lyžaře lyžařema. Fakt, při jízdě z kopce se nikdo nenakazil, ani při jízdě na vleku se nikdo nenakazil, ovšem nejde o prkýnka a kopce.

Nemálo lidí v bublině popisovalo, jak byli o svátcích tzv. "na horách". Sjezdovky zavřené, ale oni přesto jezdili. Hospody zavřené, ale oni přesto denně lili na ilegálních párty. A tak dál. Četli jste, jak to vypadá v Íránu? Navenek přísná teokracie s morální policií, a přesto všichni znají západní seriály, západní kulturu, západní zboží a dekadentní večírky probíhají dnes a denně.

Michal Půr [popisuje](https://www.info.cz/nazory/tuzexova-ekonomika) fungování šedé, "tuzexové" ekonomiky. Ano, opatření je na nejvyšším stupni, teoreticky je zavřené všechno, ale přesto část funguje, ovšem potajmu. Restaurace v suterénech, kam se chodí zadem. Obchody, které jsou zavřené, ale přesto vás obslouží, když víte, kudy dovnitř. Totéž s tělocvičnami, posilovnami a dalšími zavřenými podniky.

Vadí mi to. Ne snad proto, že _já_ nevím, kde je tajná posilovna, z toho mě snad nikdo soudný podezírat nebude. Mně vadí to, že kolem šedého až černého trhu se motají _tamti_. Víte kdo. Typové se zlatým řetězem, býčí šíjí a býčí myslí, jako vystřižení z raných devadesátek. Lidé se společenskou grácií poslance Volného. Typově autobazarníci v teplákových soupravách, lokální bossové (ideálně majitelé stavebních firem v okresním městě v Sudetech) a jiní Ivanové Jonákové.

Helejte, vy si choďte na tajné párty a do tajných restaurací a na tajné akce a do skrytých obchodů, mě to netanguje a budiž vám to přáno. Ale fakt nechci dopustit, aby se tyhle kšeftmanské filcky s mentalitou veksláka z pasáže ještě někdy dostaly do pozice nadřazené kasty! Do pozice _důležitých_, do pozice někoho, koho se musíte doprošovat, aby vám sehnal boty a bundu, ačkoli víte, že za normálních okolností ve svobodné společnosti se s ním ani nepotkáte...

Tihle patří na periferii, i se svými způsoby, se svými gorilami a óbrauty, jsou polosvětští a patří do polosvěta. Vylézají vždycky, když jsou někde zákazy a když je něčeho nedostatek. A s nima chodí morální marasmus klientelismu, korupce, nepotismu a privilejí.

Zákazy a omezení mi nevadí kvůli mně nebo pro zákazy samotné, ale bojím se těhle vedlejších efektů, které jsou na první pohled nenápadné, ale v důsledku horší než přímé dopady.
