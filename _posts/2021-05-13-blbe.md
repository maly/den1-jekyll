---
title: Blbé
tags: [čtvrtek, já]
twimage: /img/blbe.jpg
---

![cover](/img/blbe.jpg)

Tady vidíte, jak je důležitá diakritika, protože dnešní téma není ani "blbe!", ani "blbě!", ale "blbé". Ne že by téma bylo blbé, ale článek bude o věcech, co jsou blbé.

Třeba o tom, že je blbé, že na auto budu čekat do července. Ne že bych do té doby nemohl jezdit, ale je to blbé, no. Člověk se těší a musí čekat, a to jeho těšení nezvětšuje, ale otravuje.

Blbé je i to, že budu muset prodat staré. Ne snad že bych se s ním nechtěl rozloučit, ale je s tím spousta opruzu. Blbé je prodávat ho někomu, koho neznám. Blbé je i prodávat ho přes nějaký obecný bazar. Nevím jak vy, ale já tenhle svět autobazarů nemám rád. Jakmile se k němu přiblížím, tak úplně cítím fyzickou protivnost. Sice už nenosí teplákové soupravy a zlaté řetězy, ale jako by to tam furt bylo v nátuře lidí, co se okolo toho motají.

Blbá faktura mi přišla včera na "překlepovou" adresu na GMailu. Že jsem prý udělal jízdu s Boltem v trvání jedné minuty z adresy Nad Kolčavkou 8 do adresy Nad Kolčavkou 8 za 70 Kč. Blbé na tom je, že jsem se u Boltu nikdy neregistroval, nikdy jsem jejich aplikaci nepoužil, a ačkoli mám sto chutí použít "zapomenuté heslo" a někomu ten jeho účet sebrat, tak zase vím, že to není úplně košer. Takže ho nemůžu ani zrušit, ani nic, a to je blbé.

Facebook totálně zblbovatěl. Nejen že mi cpe nesmyslné reklamy a stále dokola stejné posty, zároveň omezuje dosah mých, a některé moje starší schovával v časové ose i mně. Zachoval jsem se tedy tržně: oni mají právo změnit algoritmus jak chtějí, já nemám nárok cokoli očekávat, tak zní pravidla, no a moje svoboda zní: Nepoužívej to. Takže to nepoužívám. Jen jsem propojil tuhle stránku s Facebookovou stránkou Den 1, tak pokud tam jste, dejte si její sledování...

Blbé, až nejblbější, je to, že jsem poslední dny strašně unavený. Ne snad fyzicky, ale psychicky. Něco mezi melancholií, únavou a chandrou. Blbé na tom je, že mám v hlavě spoustu nápadů, co bych chtěl dělat, ale nemám v sobě sílu a chuť je udělat. Já vím, že se to stává, že to přejde, ale je to blbé.

Snad aspoň vy to nemáte blbé.
