---
title: Odlišný
tags: [pondělí, design]
twimage: /img/odlisny.jpg
---

![cover](/img/odlisny.jpg)

Kvadratura kruhu, trisekce úhlu, odlišení brandu...

_Chceme, aby náš web byl odlišný. Jiný, než mají všichni ostatní._

Ou kej. To se dá udělat.

_Chceme, aby bylo na první pohled patrné, že jsme restaurace. Aby prostě každému došlo, že je na webu restaurace._

Ou kej, to se dá udělat.

Ale obojí dohromady? To těžko, ty požadavky jdou proti sobě. "Na první pohled patrné, že někam patříte" se dá udělat pouze nějakou mírou uniformity. Tedy že web bude vypadat podobně jako weby jiných restaurací. Budou tam podobné položky, podobné rozložení prvků, fotka jídla, logo restaurace... Jakmile se začnete _odlišovat od webů restaurací_, přestanete být _na první pohled restaurace_.

_No jo, ale jak se máme odlišit?_

Těžká otázka s těžkou odpovědí. Teda - odpověď je lehká, ale přijmout ji, to je těžké: **"Odlište se kvalitou služeb a produktu. Vykašlete se na vizuální odlišnost webu; web udělejte klidně fádní, jen dbejte na to, aby byl funkční. Energii ale vynaložte na to, co prodáváte, co vás živí - a web to není!"**

Kolega Rubeš by napsal něco jako _odlišujte se kvalitou služeb, ne webem_, já to řeknu ještě brutálněji: Nikdo si neřekne "to je ta restaurace s unikátním webem", zato je spousta lidí, co řekne "to je ta restaurace se skvělým jídlem a obsluhou široko daleko".

Je to jasné a pochopitelné, že? 

Takže je jasné, že to neprojde...