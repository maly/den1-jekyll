---
title: Rozčílení
tags: [pondělí, společnost]
twimage: /img/rozcileni.jpg
---

![cover](/img/rozcileni.jpg)

V dějinách rozčilování není popsán jediný případ, kdy by rozčíleného uklidnila věta "nerozčiluj se". Takže ji nenapíšu. A ani nebudu opakovat to, co jsem říkal o vztahu psaní na internetu a reality...

Berte to všechno jako vtip.

Jako blbý vtip vymyšlený pubertálním učněm oboru zedník-sádrokartonář, třeba.

Že vrchní velitel ozbrojených sil nemá mobilní telefon a předpokládá, že ho odposlouchává kontrarozvědka vlastní země skrze mobilní telefon jeho "poradce", který je podle všeho spolupracovník špionážní služby nepřátelské mocnosti, to může myslet vážně leda tak jogurt. Nechme ho jeho vlastním kulturám, nic jiného nezbývá, a přísloví o mazání se výkalem platí i pro vlastní myšlenky.

Piráti narazili v podpalubí soudek rumu příliš brzo, a Ivan Bartoš se může přesvědčit o platnosti jiného přísloví, totiž o tajení šídla v pytli. Pirátský lodní vak totiž kromě liberálního mládí skrýval pár pěkně smrdutých pukavců. A snad někdo při pohledu na předvolební průzkum vakem horlivě zatřásl, nebo nějaký pukavec sám od sebe dozrál, těžko říct, zkrátka jich pár puklo. Pirátská krizová komunikace už tradičně krizi posiluje, než by ji zažehnávala, a tentokrát se překonala.

Krizová komunikace má totiž jednu takovou vlastnost, _a to jsem vám chtěl, pane kolego, říct..._, že funguje pouze tehdy, když **všichni drží huby a nechají mluvit toho, kdo to umí**. Každá firma to ví. Každej korporát. Jakmile se jede krizová komunikace, všichni používají jedinou větu: "K tomu se nemohu vyjádřit, obraťte se na X.Y." Což je u Pirátů věc zhola nemožná a nižádný člen ani příznivce si nenechá uniknout takovou skvělou příležitost k účasti v přeboru ve střelbě kuší do vlastní nohy.

Z hitparády pro fázi I vybírám:

- Je to dezinformační kampaň. To v programu nemáme.
- Možná máme, ale překroutili to.
- Možná nepřekroutili, ale není to teď podstatné, teď je podstatné porazit Babiše!
- Babiš na nás útočí, protože se nás bojí.
- SPOLU na nás útočí, protože se nás bojí.

Pod tím vším běží nonstop brumendo tremendis, obstarávané sborem příznivců:

- Kdo do toho rýpe, ten pomáhá Babišovi.
- Kdo do toho rýpe, dělá to proto, aby pomohl Babišovi.
- Kdo do toho rýpe, stejně by nás nevolil.
- Kdo do toho rýpe, podporuje konzervativce.
- Kdo do toho rýpe, ten je nácek a xenofob a pomáhá Babišovi.
- Kdybyste radši roznášeli letáky demokratické opozice (teda naše, ne SPOLU).
- Zasloužil jste si svůj jidášský groš, pane pisálku v Babišově žoldu!
- SPOLU jsou lumpové, co na nás útočí.
- Kdo na nás útočí, zrazuje demokracii, podkopává demokratickou opozici a buduje totalitu.

Fáze II, totiž fáze smiřování s klesajícími preferencemi, se jede klasika:

- Víc nedokážeme, vzhledem k tomu, jak mocná je dezinformační kampaň.
- Všichni se proti nám spikli s Babišem, protože... nevíme proč, ale spikli se!
- Mysleli jsme to dobře.
- Poděkujte sami sobě, pěkně jste vrazili demokracii nůž do zad!

Nejslabším článkem celé pirátské prezentace totiž není neschopnost vyvracet cizí pomluvy, ale neschopnost k pomluvám nezavdat příležitost, potažmo zaujmout jasný postoj. Žádná z oněch _dezinformačních kampaní_ totiž nevznikla od stolu, a za každou jednou stojí původně nějaký Pirát, kterému přišlo jako dobrý nápad rozmáznout někam na síť svoje hnutí mysli, svoje _jubilare praecox_, a ještě si v něm zatancovat.

A koalice SPOLU se nebude vůbec smát, bude velmi pokorná a bude si opakovat: "Ta nová procenta jsou navzdory naší kampani, ne díky ní. Nejsou za to, že to děláme skvěle, ale za to, že to zrovna teď málo vořeme!"

Jo a ještě slovo k Přísaze: dokazuje, že v Česku je velmi populární program "přijdeme tam, mezi ty lumpy zlodějský, a všechno to tam pozavíráme!" Sjel to Zeman v 90. letech, dal to Babiš, dali to Piráti, a teď to jede Šlachta...