---
title: Kšeft
tags: [úterý, společnost]
twimage: /img/kseft.jpg
---

![cover](/img/kseft.jpg)

Kdybych měl pade za každého kreténa, co mi zcela vážně říká o zlém kšeftu, tak mám slušně vyděláno. 

Znáte to:

Léčitelé jsou hodní.

Farmaceutické firmy jsou zlé.

Důkaz je očividný: Jsou zlé, protože to dělají jenom kvůli svému kšeftu.

Kšeft je špatný. Kšeft, mamon, zisk. To víme všichni. Z pohádek i od komunistů: kdo dělá _kšeft_, ten se neohlíží vlevo vpravo a jde přes mrtvoly. Vždycky. Někdy i doslova.

Kšeft. Řekněte si to nahlas. Slyšíte tam na konci to pohrdavé odfrknutí v hláskách "-ft"?

Kdo dělá věci "na kšeft", je zlý. Kšeft je totiž odrbávání lidí, odírání, zlodějina a vůbec špatná věc. Kšeft bere všemu duši, lidem i věcem, co je na kšeft, tedy komerční, je špatné, plné nenávisti a snahy všechno ojebat. Však si to sami poslechněte, ve skřípání nekvalitních špatně sesazených plastů uslyšíte pohrdavý ďábelský smích nějakého neduživého kapitalisty...

Komerce je zlo, co se vkrádá nejen do reklamy. Komerční je ubohé, komerční je podbízivé, komerční je k ohlupování lidí a tahání peněz z jejich kapes.

Komerce je zlo, které poskvrňuje vše, do čeho se vkrade, a je přímým opakem čehokoli pozitivního. Kapitalista totiž nikdy nemyslí na dobro lidí, chce je jen dojit a ždímat kvůli svému kšeftu. Z definice tedy nemůže z komerce vzejít nikdy nic dobrého, užitečného a pro lidské blaho. 

Proto je jasné, že nejlepší věci jsou ty, co jste dostali zadarmo, z dobroty lidského srdce. Však víte: zdarma hrnce, zdarma noviny, zdarma kobliha...

Očkování je špatné. Vymyslely si ho farmaceutické firmy kvůli svému kšeftu. My budeme žrát homeopatika, protože homeopati nejsou kšeftaři se zdravím, ale chtějí lidem opravdu pomoct!

(Promiňte, už mi tečou smíchy slzy, už nemohu pokračovat...)