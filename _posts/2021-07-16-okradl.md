---
title: Okradený Miloš
tags: [pátek, média]
twimage: /img/okradl.jpg
---

![cover](/img/okradl.jpg)

V půlce dubna jsem brouzdal Okounem. Jak tam už moc nechodím, tak jsem zabrousil jen do pár klubů, a někde někdo psal o nějakém kytaristovi, co umřel, a že očekává vlnu RIPování a patetických žvástů o tom, jak teď už jamuje v nebeským báru s Hendrixem.

Chvíli jsem si s tou představou pohrával a vyskočilo mi pár vtipů, co jsou na podobné téma. Třeba ten s tím rockerem v pekle, znáte? _"Jo, vypadá to jako rocková kapela, ale jsou to Chinaski!"_ Nebo ten, jak kytarista umře, v nebi už ho čeká rockovej dreamteam, že mají vystoupení, on tam naběhne s nimi a bubeník to odklepe: _"tři, čtyři... U stáááánkůůů..."_

No, tak takovýhle kraviny honily se mi hlavou, a tak jsem sedl a [napsal](https://den1.cz/2021/04/29/hendrix.html). Jako žádná řachanda, ale do Všechnopárty dobrý. A měl jsem to za hotovou věc.

Až tuhle mi najednou napsal _největší český novinář_ Miloš Čermák a ptal se, jestli vím, že to je jeho standup. Že v jednom svém standupu má přesně tu scénku s nebeským bárem, mrtvým kytáristou, Hendrixem, co jamuje, jedinej rozdíl je, že tam má Stánky. A že jsem ho asi slyšel. Tyjo, Miloši, fakt nevím, myslíš? A prej že jo, že to pokračuje Havlem a... To už mi znělo povědoměji, takže připouštím, že je možné, že jsem ho buď slyšel na vystoupení, nebo že jsme se o tom bavili v rámci pravidelných porad s Honzou Kubitou.

Každopádně se tu spojila moje paměť pro neskutečně blbé fóry, kde mám uloženo fakt hodně různých pitomostí, včetně vtipu o chlapíkovi, co se seznámí se siamskými dvojčaty a prožijí spolu velmi vášnivou noc, s iniciačním postem o patetickém Hendrixojamování, a to celé bylo namazané podvědomím tak moc, že jsem, nevěda, ukradl Milošovi Nedvěda! 

_Promiň, Miloši!_

Za což se mu takto veřejně omlouvám a uděluju mu tímto předem svolení _užít_ jakoukoli moji historku, následně ji všude vyprávět, nechutně na tom zbohatnout, napsat ji do novin i do scénářů pro televizní show či drama, zbohatnout na tom ještě víc, a do konce života s tím chodit do televizních pořadů jako Krampol s vyprávěním o tom, jak mu Nedbal říkal _Krampoule_. 