---
title: Zeptej se
tags: [pondělí, covid, šmejd, vláda]
twimage: /img/zeptejse.jpg
---

![cover](/img/zeptejse.jpg)

Zeptejte se.

Ne, milí kolegové z médií, myslím to vážně: **Zeptejte se někdo!** Proč chodíte na ty tiskovky? Abyste se ptali na to, kdy otevřou vleky a obchody a jestli opatření, vyhlášená včera, zítra změněná, platná od pondělí do dubna, pokud není určeno jinak, budou platit i patnáctého? Abyste zjišťovali, co si kdo myslí o tom, jestli měl Prymula jít na Slávii? Who cares, kurva, **who cares?**

Hele, tady mám pár témat:

- Blatného náměstek tvrdí, že Němci nechtějí pacienty s britskou mutací. Němci to popírají, hejtmani i lidi ze zasažených okresů to popírají. Zeptejte se ho, proč lže, nebo jestli lžou Němci.
- Stát vybere jako dovozce testů do škol firmu bez historie, bez reference, bez splněných zákonných náležitostí, prostě firmu, která by neprošla ani výběrovým řízením na dodávku papírových utěrek na ruce pro úřední WC. Zeptejte se, jak je to možné.
- Vakcína leží ve skladu, protože není vybraný distributor. Zeptejte se, proč ho nevybírali dřív. Ví se půl roku, že se bude očkovat, proč nejsou připraveni? Proč řeší takové věci až když už vakcína leží ve skladu?

Ptejte se na toto. Opakovaně. Nenechte je blábolit, nehrajte jim do karet trapnými otázkami ve stylu "a kdy nám, poddaným, milostivě umožníte to či ono?" Je načase, aby se místo milostivého informování médií začali zodpovídat ze své neschopnosti.

Ptejte se jich na to! Ptejte se, kolik lidí musí na Chebsku zbytečně umřít, než ministr ustoupí očividnému a přestane dělat kapricy. Zeptejte se, kdo je osobně odpovědný za výběr firmy pro dovoz testů a jestli se mu zdá vybraná firma vhodná. Zeptejte se ho, jak je možné, že vybral firmu bez historie s dražší nabídkou. 

Ptejte se na tohle, a trvejte na odpovědi.