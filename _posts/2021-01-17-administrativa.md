---
title: Administrativa
tags: [neděle, život]
---

![cover](/img/administrativa.jpg)

Nemyslím Trumpovu, ani Bidenovu, natož cokoli spojeného s vaší firmou či úřadem. Myslím tu svoji, rutinní. Prostě je neděle a já dělám administrativu... Vyřizuju věci, jestli mi rozumíte.

Ne, nečetl jsem ani "Getting Things Done", ani nejsem školen v Kanbanu, žádné lean metodiky ani clean inboxy. Nemám za sebou ani pobyt ve tmě a více než 18+ let čtení motivačních příruček. Jsem prostě samouk. Být cizouk, měl bych to opřené o auitority, teď to mám opřené jen o zkušenost.

A tak sedám třeba k mailu a dělám následující. Beru jeden za druhým do ruky (pomyslně, samozřejmě) a třídím: Smazat, archivovat, vyřešit.

- maily z různých služeb, kde mě informují o nové sadě funkcí nebo o skvělé nabídce čehokoli mažu. Pět mailů ke každé objednávce z e-shopu mažu ("Už expedujeme", "Už jsme expedovali", "Už jste to přečetl?" atd.), stejně tak pitomosti.
- maily s nějakými účty, přístupovými údaji apod. archivuju.
- zbytek vyřídím. To jest buď odpovím, nebo udělám jiné kroky. Například od providera mi chodí začátkem měsíce vyúčtování. Mám nastavenou automatickou platbu faktury, takže to nemusím řešit. V půlce měsíce pak přijde potvrzení o zaplacení. A to vyřídím tak, že ho archivuju spolu s tím vyúčtováním. A vím, že to je v pořádku. Jo, kdybych náhodou narazil na vyúčtování z minulého měsíce, tak se začnu pídit, proč je stále v inboxu a není vyřízené.

Zabere to někdy dvacet minut, někdy dvě hodiny. To třeba v případě, když jsem si během týdne odložil maily s nabídkou zajímavých věcí, a teď se musím rozhodnout, jestli je fakt koupím, nebo nekoupím.

No a na konci toho všeho mám pravidelně spoustu nápadů, co bych mohl udělat. Jak se tím probírám, tak se mi myšlenky občas rozletí jak divoké sovy nocí.

Přitom taková nudná a netvůrčí činnost, co?