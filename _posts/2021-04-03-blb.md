---
title: Blb574181785
tags: [sobota, pitomci]
twimage: /img/blb.jpg
---

![cover](/img/blb.jpg)

Empirické pravidlo pro Twitter...

Kdysi jsem napsal [článek o tom, co poznáte z mailu](https://kcc.misantrop.info/2014/11/10/podpis/). Taková zkušenost, nasbíraná a zobecněná za mnoho let. Jako prozíravé se to ukázalo ve chvíli, kdy odcházel jeden kolega, který se jmenoval, řekněme, Pavel Nekvinda (příjmení jsem změnil za jiné, zhruba stejně četné), všeobecně zvaný Napoleon, a do svého rozlučkového mailu napsal: "Kdyby něco, mám mail bcnekvindapavel@seznam.cz". No, přesně takový byl.

Tak pro Twitter mám podobnou sadu pravidel, která mi slouží jako první orientační vodítko k posouzení daného uživatele. To se takhle objeví reakce na nějaký tweet, u které si říkám, že fakt nevím, jestli pisatel používá sofistikované humory, nebo mu vadím, nebo se mnou nesouhlasí, nebo je prostě jen vemeno.

V takovou chvíli se podívám na jeho profil a všímám si několika věcí:

- uživatelského jména. Jakmile tam je třeba několik vlaječek, zpozorním.
- názvu profilu, teda toho, co je za zavináčem. Jakmile tam je na konci dlouhé číslo, něco jako Josef51751842 nebo Romanbe05142548, tak je velká pravděpodobnost, že půjde o nějakého mamlasa. Pozor, krátká čísla, jako Jesterka97 nebo Borec28, to nemusí znamenat nic.
- poměru tweetů, odpovědí a stáří účtu. Jakmile tam je "účet založen v lednu 2021", v timeline jsou jen dva posty, ale celkově má 8561 odeslaných příspěvků, tak je velmi pravděpodobné, že to je nějaký troll, nebo idiot, nebo obojí. Reální lidé většinou během tří měsíců nenapíšou osm a půl tisíce reakcí na jiné lidi.
- poměru sledujících a sledovaných v relaci k předchozímu. Když má účet 6 sledujících, 40 sledovaných, a solí tam 3000 tweetů za měsíc, což je tak sto za den, tak co to bude jiného než hnojomet, že?
- projedu nejnovější přírůstky z kategorie "tweety a odpovědi". Jestli třeba nekomentuje kde co vulgárníma výkřikama. Nebo jestli není nějak zaměřený. Jsou účty, zaměřené na téma, a tak třeba pod každým příspěvkem o Dukovanech něco kydají. Jiní jsou zaměřeni na strany, na politiky nebo třeba na aktuální události, a všude, kde objeví klíčové slovo, nadávají.
- prohlédnu si bio. Co ti lidé o sobě říkají.
- podívám se na lokaci. Jakmile tam má tvor s projevem Józy od volů napsáno něco exotického, jako "Birhambrahmápátra, India", je jasno. A když fakt váhám, jestli jde o hodně divný humor, tak lokace taky může pomoct (však vy víte, co hledám...)

No a tyhle faktory mi napoví, jestli se náhodou nejedná o blba. Pokud je jen divný, nechám ho být. Pokud mi vadí, použiju mute. A pokud splňuje většinu bodů, jde na seznam a do blocklistu.