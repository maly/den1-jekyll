---
title: Paroubek se posral!
tags: [pondělí, práce, IT]
twimage: /img/paroubek.jpg
---

![cover](/img/paroubek.jpg)


To byl tehdy šrumec... V iHNedu, který byl v roce 2007 velmi technicky progresivní médium (a ještě pár let mu to vydrželo), zkoušeli tehdejšího předchůdce _push notifikací_ - takový systém, který měl rozesílat zásadní zprávy SMSkou. A [trochu se to vymknulo](https://www.idnes.cz/zpravy/archiv/paroubek-se-pos-napsal-server-ctenarum-na-mobily.A070817_155906_zahranicni_pei).

Pamětníci mi pak vyprávěli, jak to bylo. Jasně že to byl omyl při testování. Autoři toho systému ukazovali, jak se taková zpráva píše, a vybídli editora, ať _něco_ napíše. Znáte to: když vám někdo řekne _něco napiš_, tak co budete psát? Nějakou pitomost, co se vám honí hlavou, protože zrovna v takovou situaci nevíte, co byste hned psali.

"A co mám napsat?"

"Cokoli, prostě něco, co vás napadne..."

"Tak já nevím co teď zrovna."

"Tak nějakou zprávu jako že z politiky."

A tak editor napsal to, co tehdy tak nějak rezonovalo napříč scénou...

Autoři povídali "Ou kej, takže to takhle napíšete, a kliknete na _zkontrolovat zprávu_".

"Neodešle se to?"

"Ne, neodešle. Nejdřív z toho systém odstraní diakritiku a ukáže náhled, abyste mohli zkontrolovat, že to i bez diakritiky dává smysl..." 

KLIK.

Ale náhled se nekonal. Místo toho se ukázalo hlášení, že _zpráva byla odeslána!_

Programátora totiž napadl dobrý nápad: **když je zpráva bez diakritiky, tak přece není potřeba ten mezikrok s kontrolou!**

Mrzení bylo vůkol a Paroubek dodneška věří, že to bylo schválně.

Ponaučení je prosté: Odolejte pokušení a napište tam třeba "Kobyla má malý bok". Nebo třeba "jedna dvě Honza jde". Protože nikdy nevíte, kde se to všude ukáže.

PS: Kdo nikdy nenapsal do zdrojáku něco jako "Celé tohle je hrozný shit, to musel vymyslet nějaký kretén prdelí" ať zvedne ruku...