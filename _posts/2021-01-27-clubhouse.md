---
title: Clubhouse
tags: [středa, aplikace]
twimage: /img/clubhouse.jpg
---

![cover](/img/clubhouse.jpg)

Moc se mi líbí hype posledního týdne okolo aplikace **Chaturbate**. Noviny o tom píšou, jak to uhranulo Česko, celé sociální bubliny jsou toho plné a...

Cože? Že si to pletu? A jo vlastně: **Chathouse** se to jmenuje.

Ne, kruci. **Clubhouse**!

Upřímně, zas takový rozdíl tam není: V Chaturbate se při debatě onanuje fyzicky, v Clubhouse mentálně. Prý. Říkali kluci. Já to nezkoušel, ani jedno, a při své roztržitosti bych to určitě spletl.

Přesto mě to zaujalo jako fenomén a _sui generis_ ukazatel nálady na trhu. Je dobré to vědět, abych _vám to mohl jednoho dne zpoplatnit, jak jinak_.

Ale nezlobte se, mnohem vtipnější je sledovat některé uživatele. Totiž Chatu... kruci, Clubhouse buduje velmi dobře _pocit výjimečnosti_. Je to pro iPhone a je to na pozvánky. Někteří majitelé iPhone (a vy víte, jaké typy myslím) jsou rádi výluční - vzpomeňte na Instagram a na ten rant, když Instagram přišel s aplikací pro Android. Padaly, a to nekecám, argumenty jako _"Teď Instagram skončí jako místo skvělých fotografií, které děláme my, kreativní majitelé iPhonů, a budou tam záplavy shitů od obyčejných lidí s Androidem!"_ Roztomilé.

Pár rozumných lidí, co znám, to zkouší jako nový druh média. Je to fajn, že to zkoumají, a odpustím jim i to počáteční nadšení, se kterým evangelizují. Nerad, ale odpustím. Rád si počkám na jejich racionální zhodnocení.

Ovšem moc, moc, MOC se směju, když čtu příspěvky naprosto nudných lidí bez názoru, jak najednou zasvěceně a s obrovskou vervou plácají o _skvělé nové službě_, jak jim to _pomáhá k seberozvoji_ a jak _konečně_ (!!!) našli správně intelektuální platformu bez hlupáků, kam nemůže každý a kde si právě spolu s jinými vybranými lidmi v _roomce_ skvěle vyměnili své názory na pěstování vinné révy. Takovéhle řeči mi vždycky spolehlivě rozzáří den.