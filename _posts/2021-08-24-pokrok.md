---
title: Pokrok
tags: [úterý, technologie]
twimage: /img/pokrok.jpg
---

![cover](/img/pokrok.jpg)

Ta lenost, matka pokroku
a s ní armáda otroků
leží a drbou se v rozkroku...

Nebo tak nějak to bylo, ne? Podrobnosti jistě rády prozradí nějaké [marxistické muly](https://www.konfrontace.com/) - _odkaz mimochodem doporučuju k pročtení všem těm, kteří si, když napíšu LEVICE, představují třeba ČSSD a pod "neziskovkou" hlavně Člověka v tísni..._

Ale zpět: Matkou pokroku je, nade vší pochybnost, lenost. Kdyby nebyli lidé líní, tak dodneška tahají náklady na zádech, kopou jámy ručně a pole sekají kosou. A ještě si u toho pochvalují, jak se hezky namáhají, takže v pětatřiceti lehnou a umřou. Inu, tradiční život našich předků.

V novém autě jsem objevil, že stěrače na pozici 1 nefungují úplně jako cyklovač, ale jako automat. Totiž zapnou se, když prší, a vypnou se, když neprší. Komusi jsem to říkal, a on se tak podiveně podíval a říká: "Na co to je? Copak ty nepoznáš, že prší?"

Poznám, poznám. Ale je příjemné, když to dělá samo.

Kroutil hlavou, kam že to lidstvo směřuje, k jaké degeneraci schopností, však _za chvíli ani nebudou vědět, jak se ty stěrače pouštěj..._

Jeden blb mi takhle před lety klavíroval kdesi uprostřed Holandistánu, jak jsou ty navigace špatné, protože řidiči už pomalu neumějí jezdit podle značek. Zaplaťpámbu. Pamatuju se na cesty s mapou a s nervózním přejížděním z pruhu do pruhu a brejlením na značku, jestli mám jet na Velkou Polom, nebo na Pustou Polom, když chci jet do Mokrých Lazců, zatímco okolo s troubením a gestikulací projižděli místní, co to tam znají.

Nebál bych se o osud lidstva. Úspěšně zapomnělo spoustu věcí. Dneska by naprostá většina s koňským povozem nezatočila, Spartak by jim chcípnul, protože neumí řadit s meziplynem, zvíře by nechytili, nezabili a nepřipravili, strom nepokáceli, natož aby si roubenku sestavili, takže by bídně zmrzli, hladoví a roztrhaní, nez pušky, o ohni v srdci nemluvě.

"A stejně byli tak nějak na tom líp..." Jasně, umírali brzo na banální nemoce, většinu dne dřeli, ne snad proto, aby měli víc, ale aby přežili, to všechno víte, a přesto vzpomínáte na _staré dobré časy_, které takové nikdy nebyly a jsou takové jen ve vašich romantických představách. Klidně si ještě chvíli fňukejte, pak se nad tím zamyslete a přemýšlejte, jestli to pohodlí je opravdu tak špatná věc, nebo jestli tím svým pindáním dáváte najevo jen nějakou _posu_, jo?

Kdybych si mohl zvolit jednu jedinou moderní věc, na kterou by se mělo přestat nadávat, tak prosím pěkně: na "mobily", ano? Každý starý vůl, co nadává na mladé s mobilem, začínal jako mladé tele, které má telefon jen na volání, žádný foťák ani displej ani hry ani navigaci ani nic takovýho nepotřebuje, navíc _se to jmenuje telefon, tak je to na telefonování, to dá rozum!_ Na to jsem začal odpovídat "jmenuje se to č****, tak je to jen na čůrání, to dá rozum!"