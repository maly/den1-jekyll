---
title: Věštba
tags: [pátek, společnost]
twimage: /img/vestba.jpg
---

![cover](/img/vestba.jpg)

Mojí oblíbenou disciplínou jsou věštby v časopisech a v novinách. Vždycky v prosinci se jich vyrojí kol dokola, věští se, jaký bude příští rok, a všichni to berou jako dobrou zábavu, kromě čakrabáb a ezodědků.

Největší bžunda je dívat se, co se předpovídalo na předchozí rok. U něj už víme, jak proběhl, a tak se můžete bavit dvojnásob. Já si dal předpovědi na rok 2020, které vyšly v roce 2019 nebo na začátku roku 2020. Je to skvělé čtení, protože rok 2020 byl opravdu výjimečný, tak snad že by se v kartách ani krystalech nic neukázalo? Tak jak to bylo?

Většinou to jsou naprosté bláboly a ["studené čtení"](https://mozekjinak.cz/chladne-cteni-d0d4fdbce613), respektive truismy ve stylu "nějak bude, někomu tak, jinému onak, možná i naopak". Jako zástupce podobných perel si dejte [toto](https://zoommagazin.iprima.cz/zajimavosti/svet-v-roce-2020-blizi-se-zmena-podle-astrologie-padnou-mnozi-politici-a-preskupi-se), kde jsem nalezl předpověď naprosto nečekanou:

> Dá se tedy předpokládat, že nás v roce 2020 čeká radikální proměna politických struktur a politické garnitury, někteří politici odejdou, jiní budou „odejiti“. Postupem doby pravděpodobně vzniknou nové mocenské oblasti, některé státy a velmoci nabydou na významu a vlivu, některé ho ztratí. V této souvislosti se může změnit ekonomika světa.

No super. Baba Vanga vyvěštila, že se spojí Severní a Jižní Korea, že Putin konečně přizná, že se stýká s mimozemšťany a že Rusko uzavře mír s Ukrajinou. No, to spíš jako nenastalo. Nostradamus prý předpověděl třetí světovou válku, ale tu jeho vykladači předpovídají na každý rok od roku 1993 a zatím jim to nevyšlo, tak dej Pámbu, ať jim to dál nevychází.

Zajímavý kousek ale [předvedly Lidovky](https://www.lidovky.cz/relax/zajimavosti/predpoved-na-rok-2020-politici-by-meli-spolupracovat-jinak-hrozi-obcanska-valka-tvrdi-numerolog.A191230_212321_ln-zajimavosti_ele):

> „V roce 2020 totiž dojde k odebírání základních svobod člověka, což je základním kamenem pro její vznik,“ tvrdí brněnský numerolog Petr K. Podle něj lze také předpokládat teroristické útoky v Evropě a následné uzavření některých významných památek. Abychom tomu předešli, dojde podle numerologa k oplocení známých staveb, začnou se prý také uzavírat hranice jednotlivých států. „Tím se budou lidé ještě víc navzájem odcizovat, stoupne izolovanost jedinců. Proti tomu bychom se podle mého měli bránit a raději se naučit spolupracovat,“ líčí.

No, to už by trošku mohlo pasovat, co říkáte? I když v tom množství různě nekonkrétních předpovědí by byl čert v tom, aby se něco aspoň trochu nepřiblížilo.

Ale [korunu tomu nasadili Muži v česku](https://www.muzivcesku.cz/desiva-vestba-prahu-ceka-v-roce-2020-apokalypsa-smrtici-epidemii-neunikne-nikdo-z-jejich-obyvatel/). Až jsem si šel do archivu ověřit, jestli to ex post nezměnili. ([Nezměnili.](https://web.archive.org/web/20200105190245/https://www.muzivcesku.cz/desiva-vestba-prahu-ceka-v-roce-2020-apokalypsa-smrtici-epidemii-neunikne-nikdo-z-jejich-obyvatel/))

> V jednom ze svých mnoha proroctví Pražská Sibyla předpověděla i příchod hrůzné epidemie, které se nevyhne žádný z obyvatel Prahy. Ta by se měla propuknout v druhé polovině roku 2020 a ponese sebou kromě smrti i velké utrpení pro všechny, kteří budou zasaženi. Zhoubný virus, který se začne šířit pražskou vodovodní sítí a kanalizací, si má najít cestu do každé domácnosti s tekoucí vodou, stejně tak na všechna veřejná místa. Uniknout jisté smrti by se mohlo podařit jedincům, kteří mají vlastní zdroj pitné vody, ani to však nemusí zachránit jejich životy. Stačí totiž přijít do bližšího kontaktu s kýmkoliv, kdo je virem nakažen. Smrtící nemoc zprvu bude připomínat obyčejnou chřipku, po několika dnech od prvních symptomů však nakažení začnou zvracet vlastní vnitřnosti a zažijí tak pravděpodobně jednu z nejhorších a nejbolestivějších smrtí, které si lze představit.

Tak až na ty vnitřnosti a vodovod docela trefa, paní Sibylo...