---
title: Link
tags: [středa, online, média]
twimage: /img/link.jpg
---

![cover](/img/link.jpg)

Včera jsem tu zmínil experiment s ["exkluzivní"" zprávou](https://den1.cz/2021/05/11/exkluzivni.html). Kromě experimentu, kdy jsem sledoval, jak dlouho ta "exkluzivní zpráva" zůstává fakt exkluzivní, tj. že o ní jiná média neinformují, jsem [sledoval](https://twitter.com/adent/status/1390626023528599552) i to, jak se k téhle zprávě jiná média postaví, hlavně ta velká.

Hned na začátku informovaly [SeznamZprávy](https://www.seznamzpravy.cz/clanek/netolicky-promluvil-proti-hamackovi-vnitro-ho-odvolalo-z-dozorci-rady-ceske-posty-153622) a už v perexu měli "Informaci přinesl server Info.cz" s proklikem přímo na článek. Zdrojování na jedničku

Deník N [odkázal](https://denikn.cz/minuta/621693/?ref=mpm). Odkaz vedl přímo na článek, jako zdroj zprávy bylo napsáno, cituji, "_(iHNed/Info)_", odkaz vedl ze slova "Info". Za ten podivný zdroj dávám s přimhouřením oka jedna mínus... No dobře, napsali tam iHNed, neodkázali na něj, napsali ho jako první, netuším proč, tak nepřimhouřím: Za dvě!

Což nás přivádí k exkolegům z HN. HN měly dlouhodobou bolest, totiž že kvůli workflow z textů mizely odkazy a musely se tam zpětně ručně doplňovat. Což nejen zdržovalo, ale taky to utvrzovalo printové autory v postoji, že odkaz je zbytečnost. Takže [iHNed napsal](https://byznys.ihned.cz/c1-66922120-hejtman-martin-netolicky-skoncil-v-dozorci-rade-posty-den-pote-co-promluvil-o-kauze-hamacka-a-jeho-cesty-do-moskvy), uvedl tam, že informaci přinesl server Info.cz, ale odkaz aby člověk [pohledal](https://twitter.com/adent/status/1390644535294840836). Za tři, přátelé, za tři. Po půl hodině tam už odkaz byl, tak si to zlepšili: furt trojka, ale s malým plusem a motivační poznámkou _příště tam ty odkazy dejte rovnou!_

Lidovky udělaly stejnou věc, totiž napsaly, že zdroj je Info, ale bez odkazu. Proto ani já neodkážu a uděluju tři mínus, protože tam ten odkaz ani nedoplnili.

Echo24 udělalo totéž co Lidovky. Jmenovali, neodkázali, nedoplnili. Stejné chyby, stejné tři mínus.

Četka samozřejmě bryskně zmonitorovala, [vydala a odkázala](https://www.ceskenoviny.cz/zpravy/hamacek-odvolal-netolickeho-z-dozorci-rady-ceske-posty/2033790). Dělají to dlouhodobě, nemůžu nic vytknout, za jedna.

Forum24 [odkázalo](https://www.forum24.cz/hamacek-odvolal-netolickeho-z-dozorci-rady-ceske-posty/) přímo na zprávu. Taky za jedna.

Z Četky to převzalo Aktuálně. Bohužel, nedá se odkázat na konkrétní bod v timeline jejich "Právě se děje", takže neodkážu. Zpráva byla podepsaná "Zdroj: ČTK". OK, Aktuálně to (většinou) umí, jedna mínus.

Novinky zprávu zabudovaly do svého textu bez uvedení zdroje a tváří se, že na to přišly samy. Za pět.

A konečně iDnes, ten zprávu přinesl a jako zdroj označil Novinky. Aspoň odkázali. Za čtyři.
