---
title: Aktivistka
tags: [středa, společnost]
twimage: /img/aktivistka.jpg
---

![cover](/img/aktivistka.jpg)

Nemám nic proti aktivistům, někteří moji přátelé jsou aktivisté, ale...

Ne, promiňte, to nebylo vkusné. Dělám si legraci, samozřejmě.

Nejdřív se aktivistka, zděšena klimatickou krizí, v Boleslavi [vrhla s transparentem před autobus](https://boleslavsky.denik.cz/zpravy_region/aktivistka-v-mlade-boleslavi-chtela-zachranit-planetu-vrhla-se-pod-ekoautobus.html). Informovala osazenstvo o svém zděšení.

Ou kej. Jezdíval jsem kolem Úřadu vlády, a tam občas postávali různí lidé s transparenty. Ekologičtí i neekologičtí, nějaký pán tam měl ceduli, že to jsou všechno vrazi, co už taky, že... Informovat svět o svém utrpení, to je svaté právo každého.

Trochu mě zarazilo, že se nestrhlo větší furore kvůli označování za _aktivistku_, když ono samo mělo v ruce transparent "Jsem zděšeno..." Čekal jsem povyk kvůli _gender assumption_, když se na Twitteru pleská játry kvůli _nebinárnímu avokádu_, ale co už.

No dobře, nechme stranou gender a předpokládejme oslovení "ona". V pondělí si tatáž zděšená aktivistka [přilepila ruku k silnici vteřinovým lepidlem](https://www.idnes.cz/praha/zpravy/aktivistka-lepidlo-silnice-zachranna-sluzba-mlada-boleslav.A210503_164701_praha-zpravy_pp). Zpráva jak z Monty Pythonů, ale vono _reál bizár_.

Nepřekvapuje, že za tím stojí ekosekta _Extinction Rebellion_. Klasické instantní vzrůšo pro mladé rebely (a kdo nebyl, že?), i s návodem a lehkým ideologickým působením (kdo nechtěl v mládí zrušit starý prohnilý svět), které se takhle z větší vzdálenosti podobá jak vejce vejci všem těm mírovým hnutím a jiným revolucionářským společenstvím typu "vystraš - využij", která nezřídka končí v duchu známého úsloví **mladí revolucionáři, staří hofráti**.

Ale upřímně (bez ironie) je mi líto všech obětí, v nichž sektářská informační bublina vyvolá naprosto reálnou a fyzicky hmatatelnou tíseň a úzkost.
