---
title: Smrtidopis
tags: [čtvrtek, život]
twimage: /img/smrtidopis.jpg
---

![cover](/img/smrtidopis.jpg)

Nevím, jak to přesně nazvat. _Dead letter_ to není, ale není to ani poslední vůle.

O čem mluvím? No, představte si, že zemřete. Zničeho nic, nemusí to být jen na covid, ale ten mi to znovu připomněl. Prostě umřete. Nechali jste po sobě poslední vůli a.k.a. závěť, bude dědické řízení, ale než k němu dojde, tak co? V závěti je sice napsáno "Všechno mé ženě Filoméně", ale stát je velmi důkladný, je schopen blokovat účty (proto si držte své účty oddělené!) a podobné věci, takže chudák Filoména bude žít klidně půl roku ze vzduchu a prány. A dědické řízení na půl roku, to je ještě docela rychlé.

Proto se dělají takové věci, které se nějak jmenují, ale nevím jak. Prostě dopis s výrazným "Otevřít po mé smrti". V seriálu HIMYM to měli. A v tom dopise se buď můžete, jako Marshall, rozněžnit a dojmout sami nad sebou, jak teď jste mrtví a vaše žena truchlí, chudina, osamělá, nebo jako pragmatická Lily napsat: Hypotéka se splácí každého desátého na tenhle účet, peníze na pohřeb jsou tady na tomhle účtu, zavolej těmhle lidem a napiš na Fejsbůk, že jsem umřela, heslo je "*******".

Hele, nemusíte být Onassis, ale máte nějaký majetek. A asi i víte, že nejste nesmrtelní. Víte, že se to může stát i vám, kdykoli. Auto, pád - anebo ten blbej Covid. Jeden den dobrý, druhej den lehnete, už vás vezou sanitou, kyslík, pronace, šmytec. A teď ruku na srdce: Ví vaše drahá polovička, kam vám chodí výplata? Kam napsat nebo zavolat? Jak se dostane k penězům? Kam má platit nájem nebo hypotéku? Čert vem závěť a dědictví - tyhle věci je potřeba udělat hned. Hesla k mailům. Kódy. Přístupy...

Popřípadě obráceně, pro chytráky typu "moje drahá polovička to ví všechno, však se o to sama/sám stará": co když to sejme drahou polovici?

LastPass má takovou featůru, jmenuje se to "Emergency Access". Určíte osoby, které mají v případě nouze dostat přístup. Dáte mail drahé polovičky, a je to. Kdyby něco, tak partner(ka) požádá o přístup. LastPass pošle mail vám, že kdosi žádá o přístup, a pokud jste živi a zdrávi, tak kliknete na "tůdlenůdle!" a nic. Ale pokud do iks dní neodpovíte, tak se má za to, že nastala už ta nouzová situace, a partner(ka) dostane přístup ke všem heslům, uloženým číslům karet, poznámkám atd.

Mám dojem, že taková online služba na "smrtidopisy" existovala, ale nepamatuju se. Pak je tu samozřejmě možnost 2, tj. dát to do úschovy k notáři, ale notář než to vydá, tak taky může být pět poplatků po splatnosti. A to nechcete.

Nějaký nápad někdo?