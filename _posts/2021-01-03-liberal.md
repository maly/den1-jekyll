---
title: Liberál
tags: [neděle, politika, společnost]
---

![cover](/img/liberal.jpg)

Když jsem četl [Schmarczovo "j'accuse"](https://www.info.cz/nazory/strucny-navod-pro-liberaly-jak-pochopit-konzervativce) o tom, jak jim, konzervativcům, liberálové nerozumí a co by měli chápat, trochu jsem se divil, protože, a myslete si o mně co chcete, se za liberála považuju.

<!--more-->

Jenže jsem asi špatný liberál, protože jsem se v tom, co Martin Schmarcz píše, nenašel. Co jsem to za liberála, když podporuju stejnopohlavní sňatky a právo na potrat, ale nejsem _woke_ - _progresivní_ - _Klim-Ir-Sen_ - _proti útlaku generickým maskulinem_ a tak dál? Jo, **tohle** je obraz liberála, který vidí konzervativec.

Já vidím ještě _takhle velkou díru_ mezi svým postojem a tím výše uvedeným obrazem liberála. Tak si říkám: Jsem já vůbec liberál?

Bude to s tím asi jako s blogem. Když začínaly blogy, byla mezi nimi spousta literárních perel, odborných blogů o webdesignu, o technologiích, o vaření - a pak záplava třípříspěvkových nesmyslů _(ano, tento blog má přesně tři příspěvky)_, s fotkama jednorožců, koní a Tokio Hotelu, obsypaných _glitterskama_. No a na tohle se takhle zpovzdálí a s odporem díval chór a chórově mručel: "Bloggeři!"

A na Lupě i jinde dštili mudrcové síru na _trapnou vlnu blogů_. Díval jsem se na to a říkal jsem si: Tak vám nevím, mám blog, bloguju, ale, kurva, nepoznávám se v těch _bloggerech_, o kterých ráčíte psát!

Nakonec jsem mávnul rukou. A mávám rukou i teď, nota bene když [odpověď za mě napsal Marek Ruščák](https://www.forum24.cz/strucny-navod-pro-konzervativce-jak-pochopit-liberaly/).