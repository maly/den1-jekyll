---
title: Omluva za Oscara
tags: [úterý, společnost]
twimage: /img/oskari.jpg
---

![cover](/img/oskari.jpg)

_Kdo je připraven, není překvapen, a tohle se bude hodit, protože nikdy nevíte, kdy vyhrajete Oscara..._

Dobrý večer, vážené hostky, vážení hosté, vážená hosta,

jsem nesmírně poctěn, že tu dnes stojím, na tomto pódiu, a omlouvám se všem, co zde nemohou stát se mnou - nebo ještě lépe: Místo mne! _(Pauza na potlesk, sklopení hlavy.)_

Chtěl bych poděkovat Akademii za tuto krásnou cenu, které si velmi vážím, a omluvit se za to, že mi ji dala! _(Pauza na výkřik: “Ne, to my se omlouváme!”)_ Ne, ne, jste příliš skromní!

Dříve se na tomto místě děkovalo, a já jsem rád, že tato egoistická privilegovaná tradice jednou provždy skončila. Omlouvám se za všechny, co z tohoto místa děkovali. Hluboce se za vás stydím. Promiňte!

Omlouvám se všem divákům za to, že tuto nádhernou cenu držím ve svých rukou - věřte, že to jsou ve skutečnosti vaše ruce, které ji drží! Dívám se na ni svýma očima, ale to jsou vaše oči, které ji sledují. A v mé hrudi bijí vaše srdce. Vnímám to jako hanbu, jako skvrnu, kterou nelze odčinit...

Omlouvám se celému štábu za to, že se mnou museli pracovat. Bylo to velmi inspirativní setkání, které mi mnoho dalo. Omlouvám se za to, že jsem si to od vás vzal. Omlouvám se lidem, kteří v mém - pardon, ve vašem, omlouvám se! - filmu hráli, že někdy nemohli být sami sebou a že jsem je nutil, aby jednali jako někdo jiný. Vnímám tuto vinu jako své selhání a věřte mi: myslím to upřímně!

**Všechno to je moje chyba!**
