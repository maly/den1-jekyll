---
title: Texty
tags: [úterý, já, psaní, média]
twimage: /img/texty.jpg
---

![cover](/img/texty.jpg)


Hrozně moc se mi líbí situace, kdy člověk, jehož nejdelší souvislý text byla pravděpodobně slohovka "Prázdniny u babičky" v osmé třídě (diplomku nepočítám, ta nebyla souvislá), začne posuzovat, kolik dá jaký text práce. A je mu jasné, že:

- krátký text je hned, dlouhý dá práci
- humorný text je hned, vážný dá práci
- když je text ostrej, tak to bylo samo, zatímco na uhlazenej se musí uhlazovat
- když je text naštvanej, tak autor byl naštvanej (a jestli říká, že ne, tak lže)

Protože stejně jako každý rozumí trénování fotbalu, podnikání a medicíně, tak rozumí i psaní. Však co, _denně píše, i několik mailů napíše, tak snad ví, ne?_

S dovolením: napsat krátký text, aby v něm nic nechybělo, je strašná dřina, zatímco vykecávat se umí každý. Napsat vážný, až dojemný text, to zvládnete, i když u toho sedíte holou prdelí na žiletce, ale pobavit, to je piplačka. Ostrej text musíte pečlivě vyvážit, aby měl gradaci, jakou zamýšlíte, ale uhlazená nuda, ta je hned. No a při psaní naštvaně působících textů je úplně ideální rozpoložení být v dobré usměvavé náladě.

Já vím, ztrácí to pel autentičnosti a opravdovosti, že? Věřte mi, opravdový autentický text byste číst nechtěli. Ale jestli vám to nějak nabourává vaše idealizované představy, tak tomu věřit nemusíte.