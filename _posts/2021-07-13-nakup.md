---
title: Nákup
tags: [úterý, já]
twimage: /img/nakup.jpg
---

![cover](/img/nakup.jpg)

Nebudu vám povídat, jak drahá je koupě auta, obzvlášť, když ještě furt na něco čekáte a čekání si krátíte nákupem kde čeho.

Včera došlo i na knihy. Koupil jsem dalšího Hollanda, protože Rubikon se mi hodně líbil, pak ještě nějaké další knížky o společnosti, no a jak se tak plonckám po Dobrovském, tak mě upoutal banner "Knihy od Radky Třeštíkové za polovic".

Koukám se na to a cítil jsem, že jsem na stopě nějaké zasunuté vzpomínky. Znáte to - říkáte si, že něco uděláte, pak to zapomenete, celá ta myšlenka se zasouvá do zapomnění, až z ní jen maličký cípek vyčuhuje. A desetkrát jdete okolo, ničeho si nevšimnete, pojedenácté to ale zapadne.

Díval jsem se na ten kauf a bylo mi jasné, že to není to, co jsem chtěl, ale nějak to souvisí.

Dvacet sekund.

Půl minuty.

Furt vím, že tam něco bylo...

A pak najednou jsem si vzpomněl: četl jsem před časem takovou recenzi, kde chválili brilantní vypravěčství a úsporný sloh nějaké autorky. Autorku znám z Facebooku, líbí se mi, co a jak glosuje, a říkal jsem si, že až jednou budu kupovat knížky, koupím si i něco od ní, páč by to mohlo být dobré čtení, a docela jsem se na to i těšil.

Tak jsem si díky reklamě na knihy Radky Třeštíkové uvědomil, že jsem si chtěl koupit Tyhle fragmenty od Bianky Bellové, a koupil jsem je.