---
title: Pól
tags: [úterý, společnost, já]
twimage: /img/pol.jpg
---

![cover](/img/pol.jpg)

Spustili jsme paywall, tak se zase můžu vrhnout na _projekt G_. Pár úprav, a už půjdeme mezi lidi. Zatím mezi ty naše.

Možná to znáte. Máte za sebou spoustu práce a zbývá poslední krok. S tím mám problémy, ne s tím prvním krokem. Jsem _dobyvatel_, první kroky dělám rád. Ale pak přijde ten poslední. Velké červené tlačítko, velká stříbrná páka a tak.

Máte to, sedíte v křesle, houpete se na něm, stačí to jen zmáčknout, a vám se vlastně nechce. I když to není úplně přesné. Chce se vám, nebojíte se, však to děláte posté. Ale prostě přijde ta chvíle, kdy zaváháte. _Je to fakt všechno? Je to dobré?_

Bod, ve kterém perfekcionisti umírají.

Já ne. Já si jen tak zavřu oči, oddychnu, připravím se na věci příští a startuju.

Vesmír se rozdělil na dva, poslušen kvantové teorie. V jednom nemačkám, v druhém mačkám, a já v tu chvíli jen posouvám míru pravděpodobnosti. Představuju si, že tím se vybraný vesmír posune do vnímané reality a ten druhý zůstane hned vedle. Někdy nad ním přemýšlím: jak se tam mají? A jak se tam mám já? Nezmizel jsem z toho vesmíru? Nebyl jsem schrödingerovsky přítomen i nepřítomen v obou? Možné to je: byl jsem v obou napůl, stejně pravděpodobný, a v okamžiku rozhodnutí jsem vychýlil pravděpodobnost ve prospěch jedné své kopie.

Jen váhám, jestli to je vždycky 100:0. Možná mě tam kousek zůstává, nějaký zlomek, _satoshi_, _ångström_...

Možná by to mohlo vysvětlit ty chvíle, kdy mi tenhle svět připadá _nepravděpodobný_: prostě se ještě nesynchronizovaly všechny změny.