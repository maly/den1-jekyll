---
title: Fázování
tags: [úterý, komunikace]
twimage: /img/fazovani.jpg
---

![cover](/img/fazovani.jpg)

Problém fázování v komunikaci: _Ona jemu pořád vyčítá, že chodí na ryby. On chodí na ryby, protože nechce poslouchat, jak mu ona pořád něco vyčítá._

Fázování státu: _Jednáme s vámi jako s kretény, protože se pořád chováte jako kreténi!_

Fázování lidu: _Chováme se jako kreténi, protože s námi jednáte jako s kretény!_

Myslel jsem si, že začarovaný kruh pomalu povolí, jak bude růst počet lidí, kteří se nebudou chovat jako kreténi, a tím přestane nutnost jednat s nimi jako s kretény.

Ano, vím, že tam je ta přechodová fáze, kdy se _kolektivní vinou_ kvůli třetině kreténů nahlíží na všechny jako na kretény, ale rozumný člověk to přeci, věřil jsem, nějakou dobu vydrží, když vidí, jak to nakonec povoluje.

Nepočítal jsem ale s mocným vzedmutím hlasitého kretenismu a s hluboko zakořeněnými vzorci.

_Seru na ochranu, protože mi to stát nařizuje!_

Fajn, a když to nenařizoval, jen doporučoval, taks dělal přesně co? Nevíš? Připomenu: **Srals na ochranu, protože máš přeci zdravý rozum, který ti řekl, že teď, zrovna teď, momentálně jsou okolnosti takové, že zrovna ty ji nosit nemusíš.**

Mimochodem, k tomu spadá i nedávný shitstorm s Vystrčilem, kde se oháněl slovem "solidarita" - totiž že by lidi, co pracují na homeoffice, měli třeba 20 % příjmů dát potřebným. Pak se omlouval, že to řekl blbě, že myslel státní správu. Bohužel, tak jak to řekl to vypadalo jako klasická střelba do vlastních nohou. V situaci, kdy stát důrazně doporučuje lidem, aby všude, kde to jde, využili homeoffice, tak ústavní činitel navrhne pro tentýž homeoffice **malus**. (Což je opak bonusu, nesouvisí to se slovem _falus_, jo?)

Pojďme být solidární. Doporučuju začít tím, že budete nosit ty respirátory. Protože, ruku na srdce: víc než co jiného to je _gesto_, kterým dávám najevo, že situaci beru vážně, že nechci nakazit sebe, a nechci nakazit ani vás. Rozumíme si?

Možná by to pomohlo víc než kreténský kapric _budu si dělat co chci a nikdo mi nemá co nařizovat!_