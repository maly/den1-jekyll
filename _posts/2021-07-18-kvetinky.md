---
title: Květinky
tags: [neděle, společnost]
twimage: /img/kvetinky.jpg
---

![cover](/img/kvetinky.jpg)

Lidé jsou křehké květinky. Hlavně teď po roce s kovidem, to jsou všichni citliví jak mimosa a každého se dotkne vánek... co vánek, pohled! Ba co dím - jen křivá myšlenka! Jen stín podezření, že by někdo v okolí mohl mít křivou myšlenku, ve vás vyvolává pocit blízkého zhroucení.

Ale kdybyste se aspoň zhroutili! To by bylo čestné a hlavně - nikoho byste tím neotravovali. Ale to ne, to vy ne. To vy radši vyskočíte, jak kdyby vás kouslo klíště do uzdičky, a začnete řvát a vřískat, protože to je ta nejlepší reakce, když se vám zdá, že by se někde na internetu někdo někoho něčím mohl dotknout. Řvát a ječet a řevem zahnat vetřelce křivého myšlení. A vůbec vám to nepřipadá přepíčené. Vůbec ne, ani trošku.

Kdysi jste řvali jen když se něco stalo. Pak jste řvali, když jste si mysleli, že vás lidé neposlouchají, ale měli by. Pak jste chytali hysteráky nad tím, že vás někdo poslal do prdele. Pištíte, když vás někdo zablokuje, svoláváte spolubojovníky v jekotu kvůli nadsázce, ironii, vtipu... 

Kvůli vtipu, vy telata! Protože vás se vtipy dotýkají. Ne - dotýkají. Vy si myslíte, že dělat si z někoho legraci je nenávistné!

Tak jo. Jasně, tak jo. Hledejte si nenávist v každém slovu jeden druhému navzájem. Řvěte na sebe, protože řvaním nejlíp zaženete agresora. Nebo potenciálního agresora. Nebo stín agresora. Předtuchu agresora. Představu agresora... Řvěte, protože řev je odvěký symbol klidu a míru, řvěte, abyste ochránili klid. Přesně v nejlepší tradici války za mír. Řvěte, to pomáhá proti nenávisti. Řevem ukažte, že nenávistníky opravdu nenávidíte. Řvěte, řvěte, řvěte, kvůli všemu, kdykoli, protože vy řvete správně.

Řvěte na každého, kdo podle vás řve. Protože nikdo nesmí na nikoho řvát, a pokud někdo na někoho řve, musíte na něj řvát vy.

Vy křehké květinky, citlivé na vše...