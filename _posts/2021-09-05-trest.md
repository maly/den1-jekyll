---
title: Trest
tags: [neděle, politika]
twimage: /img/trest.jpg
---

![cover](/img/trest.jpg)

_Change my mind_, jak se říká, ale bude to komedie...

Zkoušel jsem si to na Twitteru, a sjeli tam všechny možné bolšánské fígle. Namátkou:

- pravicová témata jsou pravicová, levicová jsou obecně lidská
- privatizace dobra a dobrých slov pro levici
- a pravice zase bije černochy
- sobecký pravičák vidí v levicovém dobru akt msty...
- nenávidíte neziskovky (_cože?_ - pozn.aut.)

Fajn, takhle jsou karty rozdané, a teď k věci:

Bavíme se o nové levici, o levici ze 70. let a dál. Ne o starých socanech, ne o podobných hnutích. Bavíme se, aby bylo jasno, o zelených, progresivistech, všelijakých bojovnících za práva jiných, až po woke.

Když to pozorujete zvenčí, nedává to smysl. Bojují proti hladu, ale taky proti GMO. Proti emisím, za elektromobily, ale proti jaderné energii. Proti autům. Proti letadlům s turistama. Za rovnoprávnost, ale za zvýhodnění žen. Taky trochu proti turismu. Někdy jde jedno proti druhému, někdy to jsou věci, které vlastně ničemu nepomáhají, jen _dobře zní_. A někdy to jsou ryze ideologické podivnosti.

Dokud to je jedno každé zvlášť, máte tendenci to podporovat. Však co je špatného na tom dopřát ženám seberealizaci? Co je špatného na tom chránit přírodu? Co je špatného na tom varovat před... něčím? Co je špatného na tom šetřit? Co je špatného na tom zastávat se slabších? Že?

Tenhle [argumentační klam, zvaný Hastroš](https://misantrop.info/trvale-udrzitelna-krava/#hastros), udolá kdejakého nezkušeného diskutéra. Odpověď zní: Špatného na tom není nic. Na jedné každé věci není nic špatného. Všechny dohromady ale skřípou. Naráží na hranice lidské povahy i fyzikálních zákonů. Pokud se stanou všechny, bude problém.

Nová levice vám na to odpoví, že jediný problém mají staří bílí mužové, kteří neunesou konec svého patriarchálního utlačovatelského světa. Stará levice by vám řekla, že problém mají jen vykořisťovatelé. Podstata stejná, slovník jiný.

Pravé furore nastane ve chvíli, kdy zkusíte navrhnout postup, který by mohl fungovat bez drastických omezení. Správný nový levičák se vymrští jak bodnutý Engelsem a spustí, že _pravice sobecky zase myslí jen na to, jak si zachovat vlastní výhody_ a ... však víte, kapitalisti, vykořisťování, utlačování, sobeckost, nesolidárnost a všechno to ostatní, co levice tak ráda říká o oponentech, aby si mohla privatizovat pro sebe "slušnost", "solidaritu" a "pomoc".

I po sto letech zůstává nepřítel (ne protivník, ne soupeř: **nepřítel!**) stále stejný: Bohatý Západ, který _vykořisťuje, utlačuje, drancuje zbytek světa, který si domýšlivě myslí, že jeho hodnoty jsou světově univerzální a že má právo je ostatním nutit_. S těma dělníkama to moc nevyšlo. Bohatý hnusný kapitalistický globalistický Západ dokázal i těm dělníkům zajistit lepší živobytí, než východní předvoj dělnictva (a levice v tom sehrála zásadní roli, viz dál). Tak se holt musí starý třídní boj nahradit novým bojem skupin. Mladí proti starým, ženy proti mužům, nonbinární proti binárním, nebílí proti bílým, všichni proti WASP, venkov proti městu, ...

A v tu chvíli je jasno - Solženicyn měl pravdu, když psal, že komunistům je tak nějak u prdele to, jak se má dělník. Jim jde o to, aby mohli vládnout, a aby z pozice vládnoucí síly mohli potrestat ty, které nenávidí: boháče, úspěšné, schopné... Ty chce komunista ponížit, ty chce potrestat, těm se chce mstít za svůj posraný život, a ty potřebuje eliminovat, aby neohrožovali jeho vládnutí.

Nová levice, zvenčí nahlíženo, nechce primárně pomoct ženám, minoritám, běžencům, planetě, cyklistům atd. Ne, to je jen druhý plán, vedlejší efekt. Důležitější je pro ni **potrestat nepřítele** tím, že mu zničí jeho **privilegia**. Privilegium spotřebovávat, jezdit autem, říkat co chce, myslet si co chce, mít práci jakou chce, chovat se individualisticky... Nová levice si pomoc planetě, ženám, minoritám bere jako vehikul pro druhou část své mise. Důležitý je pro ni totiž _převýchovný aspekt_, takže hledá řešení, které _potrestá kapitalisty, úspěšné, samostatné, individualistické, liberální, pravicové, bohaté, ..._

Proto jim tolik vadí cokoli, co má potenciál zlepšit situaci, pokud to v sobě neobsahuje nějaký _trest za prostopášnost bílého bohatého Západu_. Nějaký prst Boží za rozmařilost. Proto jsou proti věcem, které jsou ověřené a fungují. Ty jim nejsou dost dobré. Ty _netrestají!_ Jaderné elektrárny, technologický pokrok, globalizace, ... 

Stejně tak hledají vždy takové vysvětlení jevů, které ukazuje prstem na bohatý bílý Západ coby viníka. _Proč je málo žen vědkyň? Proč je málo černošských vědců? Proč nejsou ženy v politice a v managementu firem?_ Ze všech možných vysvětlení si vyberou nikoli dle relevance, ale podle toho, zda říkají, že **to je proto, že bílí muži k tomu nechtějí nebílé a nemuže pustit!**

Z toho Solženicyna si zapamatujte ještě třeba to, že komunista vždycky říká: "My - a to jsi i ty!" Proto může nová levice dialekticky tvrdit, že "levice neexistuje" (pokud se to hodí). Že levice je vlastně jen pravičácké označení pro "přirozená práva každého člověka". Proto říkají, že jejich témata nejsou přeci levicová, ale univerzální. A jen málokdo najde v sobě tolik _asociálna_, aby řekl: "Témata jsou univerzální, ale vaše odpovědi jsou stranické!"

Ne, vážně: Beru klasickou levici jako homeostatický pufr, jako mechanismus, který brání kapitalismu, aby se úplně urval ze řetězu, ale vím, že sama je horší pán než urvaný kapitalista. Ano, je to takové umravňování čerta Belzebubem, ale jiné nemáme.

A poslední věc: Kapitalismus a liberální demokracie sleduje novou levici, a nejen že ji nezlikviduje, ale dá jí i granty na jejich _výzkum_ a činnost, přispěje jim na jejich média a na provoz jejich _center_... Udělá tohle levicové zřízení s pravicovou opozicí? Historie říká, že... _Ne, moment, historie neříká nic, jen se hystericky směje!_