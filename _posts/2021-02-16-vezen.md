---
title: Vězeň
tags: [úterý, společnost]
twimage: /img/vezen.jpg
---

![cover](/img/vezen.jpg)

O teorii her píšu často. Pro Hospodářky jsem, když jsem pro ně ještě psal, jednu ukázku takové "hry na rozhodování" s názvem "Iterované vězňovo dilema" našel a upravil, můžete si ji [sami zahrát](https://maly.github.io/duvera/).

V zásadě jde o simulaci různých typů chování při jednoduchém rozhodování typu "hry s nenulovým součtem". Hry s nenulovým součtem jsou v mezilidských interakcích velmi běžné, ale jsou trochu náročnější na rozpoznání a na přemýšlení. 

Totiž: všichni známe hry s nulovým součtem, kde to, co jedni získají, to druzí musí ztratit. Takový mariáš ve třech třeba. Nebo obchodní transakce. Tam všude platí "získáš to, co druhý tratí, tratíš, co druhý získává". Lidem to připadá nejen běžné, ale vlastně jediné možné, protože hry s nenulovým součtem jsou míň nápadné. Jsou to všechny ty situace, kdy - lidově řečeno - "mohou vyhrát všichni".

Nebudu zabíhat do podrobností o zmíněné hře, to si ji radši [zkuste](https://maly.github.io/duvera/). Přeskočím rovnou k tomu, že postupem času bylo identifikováno několik strategií, od naprosto tupých "jsem vždy proti" a "jsem vždy pro" přes lehce sofistikované "jak ty, tak já" až po složitější, které vyhodnocují několik předchozích her a podle toho se rozhodují. A pak stačí hráče, kteří tyhle strategie dodržují, vrhnout do arény a nechat je zápasit proti sobě na předem neznámý počet kol. Na konci vyhodím nejslabšího a naklonuju nejúspěšnějšího. A jedeme dál a dál a sledujeme, jak se společnost mění.

Společnost plná Dušínů, co dodržují sociální izolaci, nosí roušky a jede homeoffice, je stabilní a velmi výkonná. Až do té chvíle, než se v ní objeví byť jediný (!) hajzl, který na to prcá. Ten Dušíny odrbe na kost a stane se brzo nejúspěšnější strategií. Nakonec zamoří celé společenství, nařízení nedodržuje, chrchlá v autobusech a Covid je jen mediální chřipečka. Společnost je pak plná hajzlů, stabilní a málo výkonná, ale přesto nějak výkonná.

Existují ale strategie, které jsou úspěšné, stabilní, a dokonce si dokážou poradit i s napadením společnosti hajzly. A jsou velmi jednoduché. Nejjednodušší z nich je TFT, tedy Tit-For-Tat. Začne spoluprací, a pak opakuje krok, který zahrál protivník. Když narazí na Dušína, spolupracuje s ním, když narazí na hajzla, jednou se spálí, a pak už ho odmítá. Tím způsobem maximalizují svůj užitek (spolupracují s kladnými) a minimalizují ztráty (odmítají hajzly). Brzo se taková strategie stane dominantní, vytlačí hajzy na okraj a nakonec je eliminuje.

Fakt, projděte si [tu simulaci](https://maly.github.io/duvera/). "Spolupráci" si nahraďte třeba "zodpovědným chováním", "podraz" si nahraďte "programovým odmítáním jakkoli chránit sebe i okolí", a přemýšlejte...