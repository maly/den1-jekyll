---
title: Detox
tags: [úterý, společnost]
twimage: /img/detox.jpg
---

![cover](/img/detox.jpg)

Tento příspěvek můžete číst dvakrát, třikrát, klidně i pětkrát, a furt to bude pravda.

**Tolik populární "detoxikace organismu" nějakou kúrou (nebo dokonce kůrou) je píčovina.**

Sorry, že vám to hned takhle napřímo, jo? Ale bude lepší, když se s tím smíříte a zapíšete si to do čakry, než abyste zůstávali v bludu.

Pište si: V těle probíhá detoxikace neustále, a starají se o to hlavně játra. Ne, to, že vám je všelijak, není způsobené tím, že máte "tělo dlouhodobě zanesené toxinama", jak vám píšou weby, co nabízejí "detoxikační kúry". Kdybyste ho měli dlouhodobě zanesené toxinama, nepomůže vám žádná kúra, ale odborná péče. Proto detox, prosím, pouze tehdy, pokud máte chronickou nebo akutní otravu.

Jo, je asi prospěšné dát si čas od času půst. Během půstu snížíte svůj příjem, změníte složení stravy, pomůže to obměnit mikroflóru, očistí to organismus i psychiku, to je všechno fajn, protože to je _změna_, ale neříkejte tomu, prosím, _detoxikace_. 

Játra proto, jak říkají doktoři, velmi dobře regenerují a "vydrží víc než člověk". Pokud tedy nejsou postižena cirhózou. Jestli jim chcete pomoct, tak si kupte ostropestřec, a pokud máte pocit neustálé únavy a máte dojem, že jste _zanesení toxinama_, tak změňte stravovací návyky a životní styl. A přestaňte chlastat, to játrům pomůže. 

Právě jsem vám ušetřil peníze za nesmyslné přípravky, nemáte zač.

Stejná pazgřivina je i "překyselení organismu". Chytřejší pochopí, když si řekneme slova _[acidobazická rovnováha](https://cs.wikipedia.org/wiki/Acidobazick%C3%A1_rovnov%C3%A1ha)_ a _[pufr](https://cs.wikipedia.org/wiki/Pufr)_, méně bystří se budou muset spokojit s mým čestným šípáckým, že to tak jednoduché není. Překyselit si můžete tak akorát žaludek, potažmo zbytek trávení, ale ne organismus. 

Ano, medicína pracuje s termínem "acidóza", což je snížení pH. Většinou na ni tělo zareaguje a pH opět zvýší, ale pokud se mu to nepodaří, tak jde o příznak nějakého jiného problému, který je potřeba najít a vyléčit. Třeba selhání ledvin nebo hladovění nebo diabetes. Ale tohle všechno je něco úplně jiného, než ono známé "překyselení organismu, které způsobuje všechny možné nemoci" a na které fungují "přípravky proti překyselení organismu". A pokud nevěříte mně, věřte [lékárně](https://www.lekarna.cz/clanek/prekyseleni-organismu-mytus-nebo-realita/).

Takže asi chápete, co si myslím o naprostém hitu posledních let, o takzvaném "digitálním detoxu"... Hele, na rovinu: "digitální detox" je totéž v bledě modrém; je to jen _posh_ výraz pro lidi, co si ze svých neuróz udělali _projekt_. Možná to zní příkře, ale tak to je. Jakmile někde přečtete sousloví "digitální detox", tak hned víte, že bude následovat epištola o tom, jak dotyčný byl týden na horách, a místo toho, aby dělal, co ho baví, a užíval si, tak cíleně a vědomě _nebyl na internetu_. A po návratu o tom napsal na internet, jak jinak. Prostě _z neurózy projekt_, nic víc, je mi líto.

A když už si potřebujete odpočinout, tak si prostě odpočiňte a nedělejte z toho čtyřfázovou klinickou terapii.

PS: Možná to víte, ale muchomůrka červená, když jsme u toho a já ji dal jako ilustraci, vás při požití nejspíš nezabije. Buď vám bude blbě a zažijete podivnou halucinační jízdu, nebo vám bude jenom dost blbě.