---
title: Kdybys tak náhodou měl pocit, že jsi sám...
tags: [pondělí, společnost, kýč]
twimage: /img/udoli.jpg
---

![cover](/img/udoli.jpg)

To jsem zase dostal čoud, vám povím. Stačilo [napsat](https://twitter.com/adent/status/1413816827331948546), že jsem jako dítě neměl rád ty příběhy plné chlapectví, přírody, laskavého humoru a správňáctví. Však víte: Přátelé zeleného údolí, Pod Jezevčí skálou, My z konce světa, trhání velryb a polepšování tatínků. Taky Knoflíkovou válku, Tajemství proutěného košíku, Krakonoše s lyžníkama, Lišáky s Šibeničákem a ještě spoustu podobných, které jsem milosrdně vytěsnil.

Tenhle jednoduchý status rozvibroval některé twitteřany k pozoruhodným hlubinám úvah, jako třeba že _jsem vocas, protože nikoho nezajímá, co jsem neměl rád, tak proč radši nenapíšu, co mám rád?!_ To jsou ty chvíle, kdy stojí za to na Twitteru být... Ale nechme Twitter stranou.

Vadilo mi na těhle filmech a seriálech něco, co jsem nedokázal úplně přesně uchopit. Pamatuju se, jak rodiče a prarodiče na to koukali a pořád opakovali: Pojď se dívat, to je krásný film o přírodě, o dětech...

Jenže mi to nesedělo. Moje životní zkušenost byla dost odlišná. Ne že bychom nechodili do lesa, ale tak nějak s rodiči či prarodiči, ne s divným fousatým dospělým. Jako děti jsme si hrály nanejvýš s kolem a tříkolkou, a tak mi nebylo jasné, kde parta filmová sebrala rovnou celé auto. A tak dál. 

Pozdějc jsem měl podobný, ale mnohem intenzivnější pocit ve chvíli, kdy jsem byl "mládež" a sledoval jsem "filmy o mládeži", v nichž se lidi, co měli být staří jako já, chovali způsobem, jakým se nikdo z mých vrstevníků nechoval. Byla to ve skutečnosti _představa starých o tom, jak se ti mladí chovají_. A dvojnásob mě sralo (pardon, nelze jinak), když třeba moji rodiče tohle brali jako realitu a předpokládali, že se takhle my, tedy já a vrstevníci, fakt bavíme a takhle jednáme. _To tedy, kurva, ani vomylem!_ Mohli se mě zeptat, ale neee, oni se dívali na filmy a pak si ze mě utahovali, že _my mladí_ děláme tohle a říkáme tamto, a já nechápal, o čem jde řeč, protože - však víte.

Ale obloukem se můžeme vrátit do údolí zelených přátel: nestyďme se za to a přiznejme si, že tam sice byly děti a příroda, ale byl to kýč pro dospělé. Normální barvotiskový patetický kýč, u kterého si dospělí vzpomínali, že taky byli děti, a že by bývali chtěli, aby to takhle zažívali, ale museli na trávu pro králíky a les pro ně nebyl dobrodružství, ale povinnost v létě trhat borůvky a v zimě tahat klestí, a tak dál.

![cover](/img/horyna.jpg)

_Pavlíku, to byl dudek!_