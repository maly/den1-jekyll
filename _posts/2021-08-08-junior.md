---
title: Junior
tags: [neděle, politika]
twimage: /img/junior.jpg
---

![cover](/img/junior.jpg)

Ne ten měkký salám... Myslím Andreje Babiše mladšího.

Objevil se před pár měsíci. Vrátil se ze Švýcarska a poprvé se zapojil do dění po tornádu. Bylo to skvělé PR: "Andrej Babiš opravdu pomáhá" - a nasvícený paradox, jak premiér přijde, slíbí, vyfotí, zatímco jeho syn a jmenovec vzal do ruky lopatu a pracoval.

"Andrej Babiš se omluvil Kalouskovi" - samozřejmě že ne. Jen opět stejný fór a kontrast: senior premiér dál jede svou zupáckou lajnu a jeho syn jmenovec nastavuje tu lidskou, slušnou tvář, a ukazuje, _co by otec měl dělat, kdyby..._

Nikdo z nás neví, co si Jr. kvůli Sr. prožil. Nikdo z nás neví, jak mu je, co cítí, ale věříme mu, že má intenzivní vnitřní potřebu se nějak s tím vším vyrovnat. Vymezit se vůči stínu svého otce, možná chce očistit svoje jméno, možná dosáhnout pro sebe spravedlnosti, možná potrestat viníky... To nevíme. Ale měli bychom to tak brát.

Že při tom dělá akce, při nichž využívá svého jména, aby se vůči otci, premiérovi a jmenovci, vymezil? Však proč ne?! Vzpomínáte na Hayato Okamuru? Na tu radost, když vystoupil proti Tomiovi někdo stejného jména a řekl: "Je to lump a zneužívá strachu lidí, fuj!"

Stejnou radost má demokratická opozice z ABjr: vystoupil někdo stejného jména, z rodiny, a vymezil se proti lumpárnám t.č. premiéra ČR.

Jen bych si dovolil mírnit nadšenecké projevy některých kolegů z médií o tom, jak "tahle akce mladého sebere starému procenta". Hledání spasitele reloaded...

Ve skutečnosti jak Babišův, tak Okamurův elektorát hodně dá na ty _tradiční rodinné hodnoty_. Toho jste si určitě všimli, že? Však se jim za to občas smějete. Ale smát se můžete jak chcete, narativ je a bude takový, že "Tomio je chudák, poštvali proti němu vlastního bratra... Co to je za člověka, že takhle plive na sourozence veřejně?" Teda pardon: "ABsr je chudák, poštvali proti němu vlastního syna. Co je to za mrzké lumpy, že se neštítí zneužít nemocného člověka a poštvou ho proti vlastnímu otci?!"

Je totiž naprosto jedno, co je pravda, důležité je, jak to vypadá...