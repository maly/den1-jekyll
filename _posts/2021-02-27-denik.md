---
title: Deník
tags: [sobota, já]
twimage: /img/denik.jpg
---

![cover](/img/denik.jpg)

Píšu si deník, jo? Za rok uvidíme, kam se to posunulo. Za dva roky to vydám jako paperback. Jako takovýho _cajtgajsta_.

A tak si tu píšu, že je sobota. Od pondělí měl Blatný říct, jaká opatření navrhuje.

Protože se ví, že je zle. Zavřené okresy. Zaplněná ARO. Kolaps nemocnic.

Populace se není schopná dohodnout na ničem, snad jediné, v čem se shodnou ti i oni aspoň trochu je to, že by se měly zavřít fabriky.

Spousta fabrik jede totiž v gründerském módu. Zaměstnance nechá chodit do práce i s příznaky, rozmlouvá jim testování, někde prý i vydírají stylem "to chceš, aby kvůli tobě zavřela celá fabrika a lidi přišli o peníze? Jdi domů, vylež to, nikomu nic neříkej..." Jo, támhle jeden kapitán v zavřeném okrese má ve fabrice třetinu zaměstnanců pozitivních, a teď se dohadujou o testech, jestli teda by je měli dělat, a kolik jich bude hradit stát.

Blatný to má řešit. Od pondělí vyřešil hrubé hovno. Ve středu měla vláda jednat a oznámit. Po jednání oznámili, že budou jednat.

Ve čtvrtek měla vláda jednat a oznámit. Po jednání oznámila, že teda asi bude omezený prodej od pondělí prvního. Fabriky nic. Jo a nesmí se jezdit mezi okresy. To bude moc pěkné, až támhle z Ořecha, kde jsou zvyklí jezdit si pro jídlo na Zličín, nebudou moct... Seznam opatření přinesla páteční Mladá fronta s tím, že to má neoficiálně, že to dostali předsedové opozičních stran.

Ivan Bartoš posílá na FB post o tom, [jak se ten seznam marně snaží od Babiše získat](https://www.facebook.com/ivan.bartos.37/posts/10221720224175446).

Už od středy slyším (ne, neptejte se), že avizovaná "opatření" budou mejkap, žádný razantní krok, jen pár dalších uzavřených obchodů a možná ty okresy. Fabriky ne. To si totiž nikdo nelajsne.

Stát rachtá naběračkou o dno státní kasy a slibuje další schodek půl bilionu Kč. Kdopak půjčí "worst in covid" zemi, která všechny fakuje, když je jim špatně a sama se má dobře, ale když leze tlustý do tenkejch, tak škemrá.

Půlku úspor jsem diverzifikoval do EUR a USD.

Blatný stále vymýšlí. Vláda asi vyhlásí nový nouzový stav, nebude chtít prodloužený, protože při vyhlášení nového nepotřebuje souhlas sněmovny. Ústavní soud vládu klepnul pravítkem po pazourách za to, že nedostatečně vysvětlila, proč některé obchody ano a jiné ne. Tak vláda udělá co? No udělá to znovu. I to proslulé "jděte do píči" ztratilo jakýkoli smysl.

Když vono se v tom nouzovém stavu tak dobře krade. Stačí srát na věci, které by od toho kdokoli očekával, jako třeba vybrat firmu na logistiku vakcín, co mrznou ve skladu, a místo toho objednávat vládní tiktoky, komunikační kampaně a dávat miliardy obskurním firmám na dovoz testů.

Včera ráno ukázal bodycounter číslo 19.999 mrtvých. Každých devět až deset minut umře další. Babiš, co na sebe bral zodpovědnost, když to vypadalo, že se věci obrací k lepšímu, teď jak největší srabácká veš kňourá, že on za nic _němůžé_.

A takhle tu musíme přežít.