---
title: Kolo
tags: [neděle, cyklisti, společnost]
twimage: /img/kolo.jpg
---

![cover](/img/kolo.jpg)

U Kněževsi je takový [kopeček na sledování letadel](https://mapy.cz/s/norakaraja).

Prostě hned za plotem u letiště je skoro pětimetrová haldička, nahoře je ochoz se zábradlím, kam se vejde tak 20 lidí, a vede tam pár schůdků.

Jakási maminka vysvětlovačka povídala chlapci, jak _támhleto éro, podívej se jak jede, to asi už bude startovat..._ No, neměl jsem to srdce jí říct, že asi startovat nebude, protože před dvěma minutama přistálo za letištní budovou. Ono totiž letiště až do července uzavřelo dráhu 06/24, která je u toho kopečku, a všechno létá na druhou dráhu 12/30, která není z toho kopečku ale vůbec vidět. Proto nám tu teď létají letadla nad hlavama, mimochodem. Takže je vlastně úplně zbytečné tam jezdit. Ale kdo jsem já, abych kohokoli poučoval...

Ale vysvětlete mi jednu věc. Když jste tam autem, zaparkujete asi sto metrů od haldičky a v poklidu dojdete. Když ale jedete na piciglu, tak dojedete až na místo, a kolo nenecháte dole. Ani ho nezamknete. Hezky se z něj sklouznete, odchrchláte si do trávy, hodíte picikl na rameno a _nesete ho po těch schodech nahoru_, na ten ochoz, do toho prostoru pro dvacet lidí, tam ho postavíte, přitom si jemným tlakem galuskama zjednáte prostor na obě strany, opřete se o něj a čumíte, jak nic nikde neletí. 

A když přijedete tři, tak to uděláte všichni tři, hezky tak, aby nahoře nebylo ale už vůbec k hnutí.

Já chápu, že vaše kolo stálo sto tisíc, ale doprdele, i matky nechají kočárek dole. Chápu, že do toho neoprenu, co máte na sobě, se už zámek na kolo nevejde, ale tím spíš bych se rozmýšlel, jestli si koupit werk, co ho ani nemůžu zamknout, a když už ho teda mám, tak s ním chodit někam, kde je to pro pětapůl lida.

Fakt sorry jako, ale až se zas bude generalizovat, jak jsou řidiči aut bezohlední k cyklistům, tak bych rád uvedl do zápisu, že cyklisti - a klidně si zageneralizuju taky - jsou nemlich stejná láje! 