---
title: Rus
tags: [pondělí, společnost, politika]
twimage: /img/rus.jpg
---

![cover](/img/rus.jpg)

Pondělí jak má být.

Rus se může vzteknout, to máme rádi. Ruská státní média na plnej kotel vyhrožují "důsledky" a popírají, že by se cokoli z toho stalo, joj, takže je to trefa a stalo se to.

Kremlomety jedou, točí prosté "záhady", jako "proč až teď?" a "může za to Koudelka, protože to věděl a nezasáhnul" a "Západ se jen snaží zamaskovat, že chce rozpoutat válku na Ukrajině"... Krásný paralelní svět. Antivaxx a "nezávislé objektivní" skupiny přešaltovaly ze své obvyklé agendy ("nejsme ovce") na tohle téma, takže se tím trošku odkopaly, pokud to snad ještě někdo zvenku neviděl (těm uvnitř je to jedno).

A vrtění psem, to nesmí chybět. A tomu bych i věřil - Navalnyj asi umře v base, Sputnik je víc putovní výstavka než reálně vyráběná a používaná vakcína, Bělorusko se furt nenormalizovalo, samé mrzení, tak je ideální čas vytáhnout něco, co zabere vždycky, když se Rusové začnou moc ptát, protože ruská duše je všelijaká, ale úplně dole je většinou ten Rusák, který cítí staletou historickou křivdu a na takové věci slyší. Takže: Fašisti na Ukrajině plánují útok na Sov-, ehm, na Rusko, špinavé pracky vrahů z Wall Streetu a NATO sahají až na matičku, **vstaváj, strana ogromnaja**! A šup, už se dělá cvičení a do světa se řve, že _oni první_ a že _NATO ohrožuje bezpečnostní zájmy Ruska_. Je jedno, že tomu venku nikdo nevěří; to jsou zprávy _dovnitř_. Stejně jako ty pindy v ruských státních médiích. Ty nejsou určené pro svět, ty jsou určené pro Rusy, aby zůstávali v tom skvělém psychickém rozpoložení, kdy sice _bůhví jak to všechno je_ a _ani u nás není nic ideální_, ale _musíme se bránit, protože na nás útočí!_

Ruská oficiální rezidentura v Praze má o 18 důstojníků míň. Ta neoficiální teď trochu znejistěla. A tak zatímco se vyjádřili ti či oni spojenci, zatímco slovenská prezidentka promluvila, tak ing. Zeman, t.č. zatím ještě český prezident, se pohroužil v bohorovné ticho a Viceprezident Amplión kryptickými úryvky z Bible sděluje, že je čas mlčet a čas sešívat a že se inženýr vyjádří příští neděli. Asi až dorazí aktualizované notičky.

Když si to ale dáte do souvislostí, tak do toho přesně zapadá ingova snaha neustále sabotovat práci BISky, přímo, nepřímo, označováním za čučkaře a v posledníám případě dokonce [otevřeným požadavkem](https://www.irozhlas.cz/zpravy-domov/prezident-zeman-rusko-spioni-bis-koudelka_2011300600_ace), aby mu BIS sdělila, cituji, "Informace o vlivových a infiltračních operacích ruských tajných služeb, které ohrožují zájmy Česka, kdo je řídí a kteří konkrétní ruští zpravodajci se na nich podílí a jak, a dále informace o tom, kteří konkrétní ruští zpravodajští důstojníci působí v Česku, kteří Češi spolupracují s ruskými zpravodajci, jaké informace jim předávají a jak spolupráce vypadá."

Tedy jinými slovy: chtěl vědět přesně to, co se teď dozvěděli všichni. K čemu to chtěl, to se můžeme jen dohadovat, teď ty informace každopádně má, tak může konat.

Je ovšem nad slunce jasnější, že Zeman věděl o tom, že BIS nějaké takové případy šetří, je jasné, že věděl, že mu rozhodně nemůže dát jména, a je jasné, že jeho žádost měla potenciál zmařit vyšetřování. Jestli tohle není ono legendární "jednání prezidenta republiky směřující proti svrchovanosti a celistvosti republiky", že?

No nic, bude to zajímavé. Dneska se třeba ukáže, jestli ty náznaky, že tuhle informaci musel Babiš s Hamáčkem nějak odbavit o víkendu, protože dostali přátelské echo, že v pondělí půjde ven v zahraničí, a pak by vypadali jako moulové, jsou fakt pravda. To se ještě hodně nasmějeme... I když, jak bývá dobrým zvykem, když je ve věci Rus, to bude někdy smích hodně černý, až cynický.