---
title: Fyzika
tags: [středa, společnost]
twimage: /img/fyzika.jpg
---

![cover](/img/fyzika.jpg)

Kdejaká [špaldamatka se křižuje](https://misantrop.info/ta-zla-zla-chemie/), když slyší o jídle či lécích, a pořvává: _Víš, co je v tom CHEMIE?_

Nebo _nechci si cpát CHEMII do těla!_

Popřípadě: _Všechno je plné CHEMIE!_ (Včetně [vlašáku, jak objevila bystrá kolegyně z novin](https://kcc.misantrop.info/2015/01/21/ecka/).)

Chemie je zkrátka univerzální zlo - především pro lidi, co si ji ve škole nenacpali dostatečné množství _do hlavy_, takže teď melou takové kraviny.

Ale neměli bychom zapomínat na vděčného školního souputníka přírodních věd, totiž **fyziku**. Hlavně teď, když teploty klesly pod nulu a obyvatelstvo, zaskočené tou změnou, je obrovsky překvapené, neboť to vidí poprvé!

Milé špaldamatky, matky, vegani, uvědomělí a další, teď se podržte: Nejen CHEMIE, ale i **FYZIKA** je všude kolem nás. Celý svět je přecpán FYZIKOU. Otevřte oči! Je fakt všude! A to je pravda, i když to před vámi chtějí média zakrýt!

Když náhodou do médií pronikne nějaký důkaz o škodlivosti FYZIKY, tak to zpátečníci a Sorosovi pohůnci zesměšňují, jako třeba tady:

<div>{%- include extensions/youtube.html id='LK87xOODkYU' -%}</div>

Vědci to tají a v CERNu u Ženevy vymýšlejí další a další FYZIKU, aby s její pomocí elity mohly vyhladit lidstvo!

FYZIKA je třeba na přechodu pro chodce a je jí nacpané to auto, co se po náledí sune v rychlosti 38 km/h, a kterému vstoupíte do cesty, protože přece máte přednost. Ale kvůli FYZICE teď řidič nezastaví, i když máte přednost... Fakt! Jen kvůli FYZICE.

FYZIKA je nacpaná i do reflektorů u aut, takže když si do ranního šera vezmete černou bundu a černé kalhoty a jdete po krajnici, respektive kvůli sněhu spíš tak metr v silnici, tak vás řidič fakt nevidí, obzvlášť když jedou proti taky nějaká auta.

A víte, co je pod sněhem na chodníku? Jasně, led, a co ještě? Vy si klidně vykračujete, sníh vám křupe pod křuskama, a ani netušíte, že mezi křuskou, sněhem a ledem je větší než stopové množství FYZIKY! A ta způsobí, že když nepůjdete opatrně, namelete si hubu ajn cvaj.

Myslíte si, že jen CHEMIE zabíjí? No, upřímně, proti FYZICE je to jen slabý odvar! Proto sdílejte, než vás smažou!

PS: Víte, že statistice je úplně egál, jestli zemřete NA FYZIKU, nebo S FYZIKOU!?