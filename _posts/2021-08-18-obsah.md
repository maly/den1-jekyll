---
title: Obsah
tags: [středa, média]
twimage: /img/obsah.jpg
---

![cover](/img/obsah.jpg)

Budu mluvit v žargonu, ano?

Tomu, co šíří média, se v něm říká "obsah". Hnusné slovo, které se pro člověka zvenčí nejeví moc pochopitelně, pro člověka zevnitř, který ho používá jako termín, je všední - a docela hnusné. Ale co naděláte. Každé médium chce obsah, též _content_, popřípadě czenglishsky _kontent_. Včetně těch sociálních.

Největším žroutem _kontentu_ je Facebook. Jsou kolem toho nějaké právní tahanice, které člověka mimo technologie a média moc nezajímají, ale možná jste si všimli, že Facebook chce všechno **mít**. Chce mít videa nahraná na svoje servery, chce mít příspěvky u sebe, všechno chce mít. Naopak jeho ochota pouštět cokoli dál je velmi malá. Ale to platí už dlouhé roky, možná od začátků. Pamatuju se na dávné dohady o tom, jak je které médium propustné, a vždycky jsme došli k tomu, že Facebook je pro obsah konečná. On rád vezme cokoli, ale nerad to pustí.

Je to naprosto legitimní strategie, na kterou nemá smysl nadávat, ale je potřeba s tím počítat a adekvátně se chovat.

Pokud "produkujete obsah", tedy jste médium, bložér či tak něco, máte dvě možnosti: Publikovat někde jinde a na FB dávat odkaz, nebo publikovat na FB a vodit tam čtenáře. Není třeba dodávat, kterou možnost má FB radši. A má ji tak moc rád, že tu druhou (a opět: zcela v souladu se svou politikou) začal omezovat, omezovat a omezovat. Média to pocítila jako první. Logicky, protože FB účty médií jsou plné odkazů na jejich weby. A to Facebook nechce, Facebook chce, abyste čuměli na jejich reklamy na jejich webu, ne na cizí. Takže pokud dáváte příspěvky s odkazem, tak je upozaďuje až kamsi k neviditelnosti.

Měl jsem tedy dvě možnosti. Psát a dávat vše na Facebook, nebo psát tak, jak chci já a jak to vyhovuje mně, a na FB dávat odkazy. Zkusil jsem to, a fakt že jo: příspěvky s odkazama skoro nikdo neviděl. Musím se tedy přizpůsobit a psát na FB, že? Anebo platit za propagaci...

Vykašlal jsem se na to. Přestal jsem tam psát. Jo, občas se tam zajdu podívat, co píšou ostatní, jenže moc nevidím příspěvky od lidí. Víte, co tam vidím? Právě teď:

- reklama na MS Office
- video se zvířátkem, které přesdílela známá
- "Návrh pro mne" s nějakým článkem o autech
- příspěvek o otevření krematoria
- kdosi známý okomentoval příspěvek někoho neznámého
- reklama na hru
- video, které kdosi známý sdílí
- příspěvek mého známého ze včerejška (četl jsem)
- odkaz na článek o autech
- příspěvek jiného známého, týden starý, protože k němu přidal komentář
- reklama na sdílenou kancelář
- příspěvek stránky města Slaný, protože ho nějaký můj známý okomentoval
- návrh: článek z Novinek
- ironicky přesdílený Babiš kýmsi, koho znám
- dva dny stará fotka od známého (viděl jsem počtvrté)
- Události Ostrava

Dává vám to smysl? Mně už ne... Tak k čemu mi teď, neironicky, ten Facebook je? Píšu jinde, nechci svůj obsah dublovat jen proto, aby ho na FB viděli lidi, a upřímně začínám dost pochybovat o tom, že ho tam lidi uvidí. Ale zkusím experiment s tímhle textem, uvidím. Dám ho na FB dvakrát, jednou jako text, jednou jako obsah.