---
title: Poplatky
tags: [neděle, společnost]
twimage: /img/poplatky.jpg
---

![cover](/img/poplatky.jpg)

Vyplňoval jsem [volební kalkulačku na Aktuálně](https://zpravy.aktualne.cz/domaci/volebni-kalkulacka-parlamentni-volby-2021/r~6c11947803f211eca1070cc47ab5f122/). Bylo to velmi bizarní (ale to jsem vlastně už psal v předchozí větě). Některé otázky mi utkvěly, jako třeba: "Jste pro to, aby v rozhodování Rady Evropské unie bylo rozšířeno hlasování kvalifikovanou většinou i na oblast společné daňové a zahraniční politiky a evropského rozpočtu?" Sorry, ale moje ochota chápat odešla někde u slov _bylo rozšířeno_. Nebo ta se zrušením inkluze ve školách - cožpak tam nějaká opravdu je? Nebo elektronické volby - tam jsem proti, ovšem z velmi dobrého důvodu, který [obšírně popsal Michal Valášek](https://www.altair.blog/2020/07/evolby).

Ale zaujala mě jiná otázka. Tahle:

#### Měly by být znovu zavedeny poplatky u lékaře a za pobyt v nemocnici?

Myslím si, že by si občan, pacient, měl uvědomit, že lékařská péče není zadarmo, i když je "bezplatná". Platí to "někdo jiný nějak jinak". A zavést prvek přímé platby je velmi dobrý způsob, jak to ukázat. Ostatně si vzpomeňte, že na těhle třiceti korunách socani vyhráli volby.

Ale přesto ohledně zavedení poplatků musím říct **ne**. Ne snad kvůli samotnému faktu platby, ale kvůli tomu, že to, jak to fungovalo, byla strašná píčovina! Já třeba funguju bezhotovostně už možná deset let. Jenže poplatky se nedaly zaplatit kartou. Musel jsem sebou vláčet peníze, které jinak nepoužívám. Doktor si o ně řekl, zdržovalo to mě i jeho, oba nás to otravovalo, a trapné okamžiky, kdy jsem seděl v ordinaci a uvědomil si, že nemám 30 korun, a doktor mávnul rukou, nebyly zas tak zřídkavé.

O zpruzených sestrách, zejména o jedné, která si neodpustila pokřikování "No to jako nemáte třicet korun? No to musíte mít, když sem jdete! No to si zařiďte jak chcete, všichni to zvládnou, tak vy taky!", ani nemluvě. (Jo, druhý den jsem byl přehlášený jinde.)

Spousta administrativy, nulový efekt. Nebylo to "ukážeme, že zdravotnictví není zadarmo". Pro mne to bylo "ukážeme, že tě donutíme nosit s sebou hotovost". Kretenismus stejný jako "musíš s sebou mít kus papíru v plastu, když řídíš auto, protože _(nějaký hrozně obskurní důvod o kontrolách v lesích na Šumavě)_".

Když mi umožníte to platit kartou nebo mi pošlete nějaké zúčtování za čtvrtletí, rád zaplatím. Asi spíš to zúčtování, protože terminál do každé ordinace, to by stálo spoustu peněz... Ale to i to zúčtování, že? A ta administrativa...

Takže by ve výsledku dobrý úmysl znamenal větší náklady, než výnosy, a stala by se z něj samoúčelná buzerace s jediným cílem: **Edukace obyvatelstva skrze jeho nasírání, která sice nemá efekt, zato je drahá!**

Takže: ne!