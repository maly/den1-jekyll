---
title: Bartoš
tags: [čtvrtek, politika]
twimage: /img/bartos.jpg
---

![cover](/img/bartos.jpg)

Zaznamenal jsem včera nějaké lehké vzedmutí stran sázek na to, jestli bude 31.12.2021 Ivan Bartoš premiérem vlády ČR s důvěrou PSP.

IMHO nebude.

I kdyby Piráti vyhráli.

Naprosto nejpravděpodobnější scénář je ten, že vyhrají koalice, ANO bude druhé nebo třetí, a hradní rezident jmenuje premiérem Babiše. Může to udělat, proč by ne, Ústava neříká, kdo to má být. Je tu nějaký zvyk, že to je předseda vítězné strany, a zvyk, že prezidentnům šlo o to, aby jmenovali někoho, kdo má šanci sestavit většinovou vládu, ale zvykama si Zeman vytírá prdel dlouhodobě. Pokud se mu zrovna nehodí k tomu, aby jimi někoho prudil a obstruoval, to je pak tradicionalista do morku kostí.

No nic. Premiérem je Babiš, sestavuje vládu, možná si k ní přibere nějakou droboť, nějaké Věci veřejné 2021, a jde žádat o důvěru. Nejspíš ji nedostane - koalice budou proti, Okamura mu na lep nesedne a ani kdyby komunisti podpořili, Šlachta se přidal a ČSSD se dostala do parlamentu a utrpěla amnézii, tak to nestačí.

Vláda poté, co nezíská důvěru, odstupuje, a do doby, než je sestavena nová, vládne v demisi.

Druhého premiéra jmenuje prezident. Není psáno do kdy to má udělat, však se může rozmýšlet klidně rok... Nadále vládne vláda v demisi. A když je to neúnosné, jmenuje premiérem Andreje Babiše, který měl dlouhou dobu na to, aby koalice rozleptal a rozdrobil. A třeba mu přinese i těch 101 podpisů, čort znajet.

Ono na něm až tak moc nezáleží. Zeman má před sebou poslední rok a třičtvrtě (skoro) prezidentské funkce a nepochybujte o tom, že si jí bude užívat až do konce volebního období. Přeju mu, aby si to užil do posledního dne, kdy dá ještě generální milost celému svému dreamteamu na případné trestné činy, co udělali, a pak byl odvezen do zapomnění, kam po právu patří.

Ale vláda s důvěrou na konci tohoto roku? Spíš ne...