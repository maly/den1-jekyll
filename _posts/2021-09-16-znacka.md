---
title: Značka
tags: [čtvrtek, já]
twimage: /img/znacka.jpg
---

![cover](/img/znacka.jpg)

Koupit si vůz od málo známé značky s sebou přináší spoustu příležitostí k příjemné socializaci.

Ne snad že by ta značka byla úplně neznámá, minulý rok založená, to ani ne. Existuje už dost dlouho, pod svým názvem přes třicet let, dováží se do České republiky, ale když se zeptáte lidí "jmenujte mi pět automobilek", tak ji neřekne nikdo. Ani když si vzpomene na deset. Ani možná na dvacet. Jejich aut je v České republice, řekl bych, pár tisíc.

Takže se mi docela často stává, že někde stojím a lidé se dívají. Hlavně na znak, ten jim nepřipadá povědomý. Tuhle nějaký starší spoluobčan, zaujatý znakem, začal zkoumat různé detaily vozu, a docela důkladně, a to mu ani nevadilo, že sedím uvnitř a koukám se na něj.

Jindy jsem šel k zaparkovanému autu, a vidím, jak si ho skupinka tří chlápků prohlíží, koukají zleva, zprava... To člověka trošku popíchne, tak jsem přidal do kroku, ale chlápci mezitím pokračovali v cestě. Když viděli, že nasedám, tak se osmělili, a začali se ptát: "Jak to jezdí?" a "Jste spokojenej?" a "Švagr má kamaráda, ten má taky tohle auto, a nedá na něj dopustit..." Prohodili jsme pár vět, a v míru jsme se rozešli.

V pondělí jsem zaparkoval v garážích v Globusu, zavírám auto, a přišel za mnou pán, co jel taky na nákup, a povídá: "Dobrý den, nezlobte se, že obtěžuju, ale chci se zeptat..." V duchu jsem se připravoval, že ho pošlu daleko i s jeho _sbírkou na dětskou onkologii_, _peticí na záchranu politiky_ nebo _nabídkou výhodného tarifu_, ale naštěstí pokračoval: "Jak jste s tím autem spokojený?"

Tak jsem povyprávěl pár slovy, že ano, pán se svěřil, že chce ještě před důchodem jedno nové auto, tak jsme bleskem probrali Green Deal, motorizaci, "vy máte automat, žejo? Podle zvuku se mi to zdá jako automat", jaká je výbava, kolik má najeto, kolik spotřebovává, a že ta barva, ta by se líbila manželce. Že se na tuhle značku koukal, že ji zvažoval, že se mu líbí poměr cena / výkon, a tak že se chtěl zeptat na zkušenosti... No, příjemných pět minut.

Popřáli jsme si navzájem, on mně bezpečnou a pohodovou jízdu, já jemu ať dobře vybere a je spokojený, a rozešli jsme se. Den byl rázem o mnoho desítek procent příjemnější.

Mám [takové situace rád](https://retrocip.cz/jak-kamaradka-sblizuje-lidi/).