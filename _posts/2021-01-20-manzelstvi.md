---
title: Manželství
tags: [středa, společnost]
---

![cover](/img/manzelstvi.jpg)

Argument, že gayové nemohou mít spolu děti, a proto jim manželství nepatří do ruky, je úplná píčovina, pardon my French. 

Dámy a pánové, nastražte uši, přijde Vědění, a pro jistotu boldem: **Manželství nemá z podstaty a definice nic společného s láskou, partnerstvím ani s plozením dětí. Jde v první řadě o majetek, živobytí a ochranu párových práv!**

A než vám zase klesne tlak a zacelí se cévy, tak si rozmyslím, z kterého konce na to jít. Od "tradičního poslání", nebo od faktického stavu? Tak třeba od tradice...

Můžete fňukat, že institut _ochrany majetku a práv páru_ vznikl proto, aby byly posílené podmínky pro výchovu dětí. Ano, a co? Znamená to snad, že pokud umožníme _ochranu majetku a párových práv_ někomu jen tak, bez té potenciální výchovy dětí, tak tím něco někde někomu ubyde? Nebo to něčemu uškodí? Nebo máte snad pocit, že manželství je něco tak výjimečného, že je potřeba si to zasloužit? Nebo že to je výsada pro potenciální rodiče? Anebo že právo nabývat společně majetek a _patřit k sobě_ dostávají jen heteráci, protože mají potenciál plodit? A znáte to s tím Jožkou, co sice nepálil, ale dostal pokutu, protože měl destilační přístroj?

Z [komentáře k NOZ](http://obcanskyzakonik.justice.cz/index.php/home/infocentrum/media/452-uzavreni-manzelstvi-podle-nove-upravy-rodinneho-prava): "Účelem manželství může být vytvoření pevného základu pro plození a výchovu dětí, ale ke vzniku manželství mohou vést i důvody psychologické, zdravotní, důvodem existence manželství může být i vzájemná podpora sociální či naplnění ekonomických zájmů. Důvody, smysl či účel trvání jednotlivého manželství se navíc během času zcela nepochybně proměňují."

Z druhé strany existuje něco jako faktický stav: lidé stejného pohlaví spolu běžně žijí. Možná že ne zrovna u vás v Horním Zakopaném, ale děje se to. A nejen v Praze, kde, jak vám každý správný vidlák potvrdí, jsou gayové všichni, ale i v jiných městech. Dokonce i na vesnicích. Někteří spolu vychovávají děti - většinou tedy lesby, které je mají z předchozího vztahu. Na druhou stranu se děti rodí i mimo manželství. Nebo jsou manželství bezdětná. Co ještě by se mělo stát, aby zastánci teorie o _manželství coby instrumentu k plození a výchově dětí_ uznali, že plození a výchova dětí s manželstvím souvisejí toliko volně, nikoli jako příčina a následek?

Celý ten řev kvůli manželství stejnopohlavních párů je z poloviny proto, že se někdo bojí, že přijde o svoji _exkluzivitu_. O něco, o čem může říkat "a já to mám, a vy ne, heeeeč!" Ačkoli se o to a) nijak nezasloužil, b) to mají skoro všichni a c) těch, kteří to nemají, je velmi málo. Nic jiného, než tohle školkové "hééééč!", které slýcháme tím častěji, čím míň reálných úspěchů a vymožeností dotyčný nabyl vlastními schopnostmi.

A z druhé poloviny jde o chiméru, že sezdaní gayové budou společně vychovávat děti, kterým budou vštěpovat základy homosexuality, takže z nich vychovají opět homosexuály, tím se tato škodlivá úchylka bude šířit a během několika generací všichni vymřou, protože většina dětí budou gayové a lesby, a naši krásnou zemi zaplaví migranti, to je jasné a kdo ten plán nevidí, tak zavírá oči před realitou, _psali to na internetu_! 

V této souvislosti vzpomeňme poslankyni ČSSD Nytrovou, která šla ještě dál a ve svém sněmovním blábolení tvrdila, že homosexuálové chtějí adopce, jelikož se snaží o snížení zákonné hranice pro sex, aby mohli souložit s dětmi, což je sdělení, vyškrábnuté ze dna vylízané štoudve (a to si přeberte, jak chcete).

Bohužel pro ně, věda i praxe dostatečně ukázaly, že mnohem častější případy, než vznik homosexuála výchovou, jsou případy vzniku ludry a budižkničemu tím, že jej vychovávají jiné ludry. Vznik deprivanta tím, že jej vychovávají psychopati. Alkoholici. Násilníci... Ale těm do toho nikdo nekecá, ti jsou přeci _normální_...

