---
title: V Praze
tags: [středa, společnost]
twimage: /img/v-praze.jpg
---

![cover](/img/v-praze.jpg)

"... je blaze, ale draze, jachachachacháááááá, to je humor!"

Se diskutovalo na Facebooku o tom, jak je možný, že ti _nezodpovědní Pražáci_ mají v té Praze tak málo nových covidů, když přece Náplavka a _Blatný povídal..._

Zvýšenou uvědomělostí to kdosi vysvětloval, na to bych nesázel. Spíš bych tipoval, že příčinou je ohleduplnost coby nutnost. Ne u všech, ale výrazně rozšířenější než u obyvatel horské samoty.

Je to dané prostředím a tím, jak formuje obyvatele. Zatímco na horské samotě je dlouhodobě úspěšný ten, kdo se _porve s nepřízní_ a _urve si pro sebe svůj chléb vezdejší_, tak ve velkém a lidnatém městě potřebujete jinou dovednost, totiž vyhovět si.

Je to vidět na silnici. Zatímco v okresním městě v pohraničí máte problém najet z vedlejší na hlavní, ve velkém městě to je paradoxně jednodušší, protože tamní obyvatelé tak nějak cítí, chca nechca, že jich tam je moc, a kdyby se nepouštěli, tak tam příště budou stát oni a budou sjíždět nedůstojné scénky a la známé "Pros!"

Prej že v Praze všichni furt někam chvátají. Když to vztáhnu zase k té silnici: Ono nejde o to, abych rychle jel dopředu k dalšímu semaforu, ono jde o to, že za váma je spousta dalších řidičů, a když se naučíte rychle rozjíždět a nezdržovat, hodně to přispěje plynulosti dopravy. Krumlovský přístup stylem "Jé, padla zelená, tak kde mám tu řadicí páku?" znamená, že křižovatkou projedou na zelenou tak tři auta. Což v Krumlově moc nevadí, v Praze na nějakém frekventovanějším místě to za chvíli způsobí další tři ucpané křižovatky. 

Stejně tak u kasy v obchodě. V Jednotě v Kuřimanech asi nevadí, když si nákup skládáte do tašky rozvážně a u toho konverzujete s pokladní. Za vámi nikdo nečeká, a pokud ano, tak to paní Blažkové nevadí, ona si ráda poslechne a přisadí. Když to zkusíte v Modřanech v Lidlu během nákupní špičky, zdržíte tím dalších osm lidí. Oni počkají, což o to, jsou zvyklí, ale příště si na to vzpomenete, páč karma je zdarma, až budete pospíchat a před vámi se paní bude rozmýšlet, jestli nejdřív mrkev, nebo vajíčka.

Zkrátka po čase zjistíte, že docela funguje _co nechceš, aby se dělo tobě, nedělej ostatním..._ A tak začnete taky pouštět, nezdržovat a taknějak se prostě chovat. Pokud tedy nejste totální kretén.

Kreténi jsou všude, to je pravda, ale hodně záleží na tom zbytku, jaký standard si nastaví.