---
title: Školník
tags: [pondělí, kreténi]
twimage: /img/skolnik.jpg
---

![cover](/img/skolnik.jpg)

Taková historka...

Byl jsem v páté třídě. Ve škole, kam jsem chodil, jsme měli školníka, který káral nezbedné žáky tím, že je tahal za pejzy (mám na mysli tu část vlasů před uchem, pokud nevíte). Nezbedný žák byl pro něj každý, kdo nechodil ve dvojstupu atd.

No a jednou, takhle před dílnama, jsem ukazoval spolužákovi svítící céčka (pokud nevíte, pogooglete si), a abych to lépe demonstroval, vlezli jsme si na chodbu k dílnám, kde byla tma. A tu najednou školník, a začal mě tahat za vlasy.

No co, nakopnul jsem ho do holeně. Dvakrát. Pak pustil a začal řvát, že to teda ne, a šel za třídním, že jsem ho napadl. Třídní vyšetřoval, já jsem nepopíral, že jsem ho nakopnul, ale trval jsem na tom, že on si začal. Třídní oponoval, že on může, že mě oprávněně trestal, a já jsem na to řekl, že mě nemá co tahat za vlasy, a že se mu omlouvat nebudu.

Rodiče byli voláni do školy, ale co si pamatuju, tak to doma žádné dozvuky nemělo. Jen školník přestal tahat děti za vlasy. 

Takže vlastně dobrý, ne?