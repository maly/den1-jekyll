---
title: Pořadník
tags: [středa, covid, korupce]
---

![cover](/img/poradnik.jpg)

Nemyslím si, že je dobrý nápad, aby vláda vůbec uvažovala v tuhle chvíli o nějakém zvýhodnění pro očkované.

Tak jako na rovinu, nemyslím si, že je dobrý nápad, aby vládla tahle vláda, ale to nechme stranou.

Problém zní: pořadník. Protože tam, kde je pořadník, tam je korupce. Všude, kde je nějaká výhoda, kterou mají dostat lidé na základě nějakých "objektivních hledisek", tam se objeví snaha ona objektivní hlediska ohnout.

Pro příklad nepůjdu daleko. Taková pitomost, jako stání pro invalidy, stojí někomu za to, aby si zařídil cedulku za okno, i když kypí zdravím. Rozumíme si, ne?

Tak si představte, že očkování dostanou nejdřív lidi s nějakou diagnózou. Co udělá vykuk? No správně, má známého doktora, který mu potvrdí, že má cukrovku. Nebo hypertenzi. Nebo cokoli, co bude potřeba. Jiný vykuk půjde rovnou za doktorem, co bude dělat očkování, a domluví si _poskytnutí plnění_, a doktor udělá magické čárymáryfuk, očkování dostane pětaosmdesátiletý senior, ovšem bodnut bude statný čtyřicátník.

Myslíte si, že to nikdo neudělá? Tak to se mýlíte, přátelé. Vždy a všude, kdy někdo někdy něco dostane dřív, nebo kdy je něčeho nedostatek, fungují způsoby, jak předběhnout řadu. Že to vy neděláte? Já taky ne, ale to neznamená, že to nedělá nikdo!

No a teď si představte, že tím získáte nejen očkování, ale i nějaké potvrzení, že můžete čerpat výhody! Jak velké bude to pokušení? Správně, mnohem větší!

Pokud se tedy plánuje pořadník, a navíc bonus pro ty, co to absolvují, tak se otvírá korupční prostor jak vrata do dvora: **Uplať, získáš!**

A bude otevřený minimálně půl roku!

Já osobně hlasuju pro stejný model, jako je u tzv. _značek na přání_. Chceš mít něco extra? Zaplať jasně danou částku a dostaneš to! 

Když "kmotrovská čísla" oficiálně koupit nešla, znamenalo to snad, že se k nim bohatí nedostali? Naopak! Tím víc stály, a tím častěji se objevovaly na vozech lokálních zastupitelů a majitelů stavebních firem... Jakmile jsou _za desítku_, tak to není takové umění, ztratily výlučnost, už neukazují, že majitel "je něco extra". Platí se za ně pořád, ale tentokrát do rozpočtu, ne úředníkovi v obálce.

Jo, sice budou A2larmové bít na poplach a proskočí se naskrz, jak budou řvát, že _takováhle věc musí být pro všechny, a zadarmo, a rovná příležitost, a bohatí nemají mít právo si koupit přednost_, ale fakt je, že bez takové možnosti nenastává spravedlnost, ani rovná příležitost, ale zase mají bohatí (a bezskrupulózní) výhodu, kterou si zaplatí - jenže to je v šedé zóně, z ruky do kapsy...

Případné bonusy pak vyhlašujme až poté, kdy budou očkováni všichni, kdo chtějí.