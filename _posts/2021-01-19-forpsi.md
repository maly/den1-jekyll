---
title: Forpsi
tags: [úterý, hosting, web, internet]
---

![cover](/img/forpsi.jpg)

Řešil jsem před časem [cosi s Ignum](https://adent.medium.com/co-se-stalo-s-ignum-121964447111). Jasně, byl jsem velmi naštvaný, tak se to taky projevilo na formulacích. Ale co, člověk má právo čas od času říct, co cítí. Buďte rádi, že si už nepamatujete, co jsem psal o Raiffeisence, kterou stále považuju za největší mor v oblasti opruzování nevinných lidí. Odbočím: Dokonce mi nedávno přišel mail z téhle peleše lotrovské, protože si nějaký obchodník _zkoušel systém_ a vybral si zcela náhodně (!!!) můj mail jako zkušební. No.

Ale zpět k Ignum. Pár týdnů nato mi volal kdosi ze Slovenska. A on to pan ředitel celého toho konglomerátu, kam Ignum teď spadá, že se mi chce osobně omluvit a vysvětlit, jak se to stalo. Bylo to docela milé, hlavně proto, že se nevymlouval a na rovinu řekl, že "sme to dodrbali, tak to je, nebudem sa vyhovárať". Já jsem jeho omluvu přijal, ještě chvíli jsme se bavili a nakonec jsme se v míru s panem ředitelem rozloučili.

V článku jsem zmínil, že [pro registraci domén používám Forpsi](https://www.forpsi.com/domain/). To má taky svou historii. Kdo pamatujete začátky internetů, tak budete znát firmu PES Consulting. Založil to jakýsi pan Grill a postavil si k tomu datacentrum v Ktiši. [Ktiš je zhruba ve dvou třetinách cesty z Budějc na Prachatice](https://mapy.cz/zakladni?x=14.1410915&y=48.9321911&z=13) - projedete Křemži, Brloh, v Kuklově se podíváte na nedostavěný kostel, no a ve Smědči odbočíte doleva a jste tam. Když jste se začátkem století podívali na mapu internetového připojení, tak Ktiš svítila...

No, každopádně, pan Grill byl tehdy docela razantní podnikatel, v internetovém světě vzbudil určité kontroverze, jeho PES měl takovou pověst všelijakou, on nakonec firmu prodal, odešel na Hlubokou, a tam po pěti letech založil Wedos. Původní PES se pak slučoval a transformoval a vznikla z něj firma Forpsi. No a když jsem hledal v roce 2013 někoho na registraci CZ domén, protože Ignum bylo nějak divně drahé, tak jsem právě zkusil Forpsi. A zůstal jsem tam.

Chvíli jsem ještě registroval u Kvapem, protože měli platbu kartou, takže registrace byla do pěti minut, ale ti neměli moc dobrou správu - doména nešla zrušit, tak mě bombardovali upomínkama apod.

Sice bych u Forpsi uvítal možnost zaplatit víc domén naráz jednou fakturou / příkazem / karetní operací, ale třeba to taky přijde.

Ale proč to píšu: Minulý týden napsala paní Filípková z Forpsi, že si přečetla můj článek, že jí moc těší, že jsem je pochválil a že jsem si je vybral, že doufá, že budu spokojený, a kdybych něco potřeboval... Jo, to bylo taky milé.

Takže se rádo stalo, Ignum držím palce, ať se brzy vzpamatují a zkonsolidují, no a Forpsi ze zkušenosti doporučím. 

PS: Teď u Forpsi testuju i jejich cloudové služby, možná se to bude hodit na _Akci G_...