---
title: Skotové
tags: [sobota, EU, Skotsko, Brexit]
---

![cover](/img/skotove.jpg)

Slyšel jsem v rádiu, že Skotové remcají. Konkrétně rybáři, kterým po Brexitu sklaplo tak mocně s vývozem do EU, že hovoří o likvidaci celého odvětví. Ne že by to bylo nemožné, ale je s tím administrativa, která dřív nebyla.

Tak jsem to poslouchal a říkal jsem si: _Však máte, co jste chtěli! Ono nejde úplně dobře odejít, ale mít dál výhody._ Ale to bych byl nespravedlivý. Co já, z ČR, že, mám komu co vyčítat, že na EU hledí jako na dojnou krávu, ovšem běda, když se po něm taky něco chce!

Nojo, jenže i to je nespravedlivé. Oni totiž Skotové byli jako docela proti, a tváří se, že kdyby to šlo, tak se trhnou od GB a připojí k EU. Ne že to snad udělají, to zase ne, ale minimálně mají ten pocit. Že ve Skotsku se hlasovalo proti Brexitu, že je do toho zbytek GB nějak jako navezl lehce proti jejich vůli a tak dál.

Mají smůlu.

My, co jsme nevolili ani Zemana, ani Babiše, a přesto je tu máme, tomu moc dobře rozumíme...