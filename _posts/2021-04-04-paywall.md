---
title: Paywall
tags: [neděle, internet]
twimage: /img/paywall.jpg
---

![cover](/img/paywall.jpg)

Někdy si člověk uvědomí velmi zvláštní konsekvence, a na tuhle mě přivedl David Grudl, takto programátor, kterého osud trestá tím, že na něj seslal open-source.

Konsekvence zní takhle: _Úspěšné prosazení online placeného obsahu by byla skvělá zpráva pro tvůrce open-source._

Pokud snad nevíte, o čem je řeč, tak: Open-source je koncept tvorby programů, který říká, že uživatel programu má mít k dispozici zdrojové kódy programu, aby si mohl případně upravit (nebo nechat upravit) program podle svých potřeb. Něco jako když dřív k elektronickým přístrojům dávali schéma: nebylo to proto, abyste si skládali vlastní televizi, ale aby opravář mohl zjistit, co, kde a jak.

Myšlenka je to dobrá. A jako vždy, i tady se utvořily dva názorové proudy, umírnění a radikální, kde radikalisté hlásají svobodu software tak moc, že v jejich vidění dílo nepatří tak zcela jeho tvůrci, ale komunitě, musí být navždy otevřené, když si jej někdo upraví a vylepší, má svá vylepšení dát zpátky ve prospěch tvůrčí komunity atd. Já jsem v tomto liberál: když něco vytvořím a dám to k dispozici, používám takovou licenci, která dovoluje lidem úpravy bez toho, abych je jakkoli zavazoval, že se k nim mají chovat tak či onak...

Častá výhrada, zejména mladších, radikálů zní: Ale tyhle liberální licence nezabrání tomu, aby to někdo použil ve svém software, ten pak uzavře, svá vylepšení nedá ve prospěch celku, a bude to **prodávat**! Samozřejmě, [ten hnusný kšeft](https://den1.cz/2021/03/09/kseft.html). Říkám na to: No a co? Pokud to bude prodávat, tak je to dobře!

Jenže se z nějakého důvodu utvořilo mentální spojení, že _open-source rovná se zadarmo navždy_, což teda nikde nikdo nepožaduje. Jen je taková praxe a přesvědčení. Ti, co tvoří open-source a nejsou zrovna _fanatici komunitního vlastnictví_, tak mají dnes defakto jedinou možnost, jak si vydělat na živobytí. Totiž dělat něco jiného. Třeba školení. Nebo nabízet integrátorské, implementační nebo adminské služby. Je to prostě divné: gró vaší práce je nějaký softwarový produkt, ale neprodáváte ho, děláte na něm zadarmo, a jste odkázáni jen na to, jestli vám za něj někdo zaplatí dobrovolně.

A tady je ta souvislost s placeným obsahem: _Proč by za to někdo platil, když nemusí, že?_ 

Pokud se prosadí placení za obsah, je velká šance, že si třeba i firmy, které používají váš open-source produkt, řeknou, že by bylo dobré na vývoj autorovi přispět.