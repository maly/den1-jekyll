---
title: Triko
tags: [sobota, společnost]
twimage: /img/triko.jpg
---

![cover](/img/triko.jpg)


Jet do luxusního hotelu je trošku náročnější. Půjdete tam do restaurace, tak si s sebou vezmete - no, oblek zrovna ne, ale aspoň dlouhé kalhoty a košili, nebo tričko s límečkem, ať nejste za drna.

Dámy samozřejmě v šatech a botách na podpatku.

A pak, u snídaně, nakráčí do hotelové restaurace burák jako z videa. Rodina OK, ale on sám jde a pleskají mu žabky na bosé noze, která pedikúru nezažila. Nad tím je samozřejmě holá holeň, a nad ní kraťasy. Na nich ledvinka. A celek, přátelé, celek je korunován trikem bez rukávů. Volným a pohodlným, jak jinak, a s dostatečným výstřihem i vykrojením, aby se chlupy měly odkud dmout.

Netřeba zmiňovat, že se mělo co dmout, takže se v nich i ten zlatý řetěz ztrácel.

Čert vem luxusní hotel, ale triko bez rukávů, to by měl být důvod k povytažení obočí i v autobusu 167.

Jen jediná věc dokáže překonat _visage_ padesátníka v tílku bez rukávů. Totiž padesátník _nahoře bez_. Ne na zahrádce, ne u rybníka, ne na grilovačce, ale v nákupním středisku.

Možná jsem frfňa, ale fakt se na to nechci koukat. A pro pořádek dodám, že stejně tak se nechci koukat na veřejnosti na případnou ženu nahoře bez, kdyby vás to snad napadlo jinde, než na pláži, jo? Moc děkuju...

PS: Pokud už dojdete k názoru, že byste si měli vzít triko bez rukávů, tak se na to, prosím, aspoň oholte...