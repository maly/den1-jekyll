---
title: Válka
tags: [čtvrtek, společnost]
twimage: /img/valka.jpg
---

![cover](/img/valka.jpg)

Válka je na hovno. Reálná určitě, a ta metaforická ještě víc.

Selhala "válka proti drogám", stejně jako "válka proti alkoholu". Stojí to spoustu peněz, a bohatne akorát mafie.

Stejně tak selhala "válka proti korupci" a selžou všechny ostatní "války proti nešvarům". Stejně jako selhávají různé boje proti něčemu i za něco. Ne vždycky, ale často... Čím silnější boj je, tím spíš selže.

Covid čeká totéž. Z boje se přesouváme do "války". "Válka" má tu výhodu, alespoň pro ty, co ji vedou, že je "vše dovoleno". Vyhlásí se výjimečný stav, je výjimečná situace, na zákonnost se tak moc nekouká, a kdo je proti nebo upozorňuje, tomu se lípne nálepka "chce drogy, alkohol, korupci, smrt našich lidí..." Další se rozmyslí protestovat proti "válce za dobro", a tak se může vesele krást. Tedy pardon: Uvolňovat prostředky na _válku proti_...

Problém je, že metaforická válka se nevede proti onomu nepříteli, ale proti chování lidí. Proti témuž chování, které vedlo do zmíněného průseru. A protivníkem není vir nebo korupce, protivníkem jsou lidi, kteří na "válku" zareagují jednoduše: pozmění svoje chování. Zmutují tak, aby navenek vypadali, že se změnili, ale podstata chování aby zůstala nezasažená, protože se jim takové chování prostě **vyplácí**.

Problém metaforických válek je pak vždy v tom, že nezasahují podstatu onoho chování, ale míří na vnější projevy.

Chcete důkaz?

Proti testování školáků se zvedá odpor ze strany rodičů. Ne, není to kvůli "dětským právům" a podobným věcem. Je to proto, že se bojí, že když bude dítě pozitivní, oni budou muset jít do karantény.

Sekundární strach je ten, že budou muset být s dítětem doma. Jasně, děcka přichází o vzdělání a socializaci, ale většina rodičů v soukromí přizná, že jim je socializace ukradená, jen chtějí mít aspoň chvíli klid od vlastních ratolestí.

A tak se z úsilí a práce na tom, aby koronavir neškodil, stala "metaforická válka", která rozbořila některé věci, ale nezasáhla podstatu: totiž ochotu lidí nechat se otestovat beze strachu z následků, z _trestu karanténou_.

Tenhle jediný bod rozhodne. Byl by mnohem levnější než všechny ty "válečné náklady" okolo. 

Jen se na něm nedá nakrást...