---
title: To jsem neviděl!
tags: [pátek, politika, společnost]
twimage: /img/nevidel.jpg
---

![cover](/img/nevidel.jpg)

Znáte ten, jak na ostrově lidojedů ztroskotají tři, totiž Američan, Rus a Čech?

_Jasně, asi deset takových je, tak který myslíš?_

No myslím ten, jak náčelník každému z nich dá dvě křišťálové koule a řekne jim: "Pánové, sice jsem lidojed, ale sjezdil jsem půl světa a mám za sebou dvě prestižní univerzity, takže vás ušetřím a propustím, ale pod jednou podmínkou: Musíte mi s těmi křišťálovými koulemi ukázat něco, co jsem ještě neviděl!" A zavře je každého do jedné chýše a nechá jim týden času.

Po týdnu vleze do chýše k Američanovi. Ten něco zamumlá, koule se vznesou do vzduchu a jedna krouží kolem té druhé. Náčelník není uspokojen: "To jsem už viděl, sorry..."

Pak jde do chýše k Rusovi. Ten máchne rukou, z koulí začnou sršet blesky a v chýši je cítit ozón. Náčelník zas jen mávne rukou a praví: "To je staré, to jsem viděl."

Nakonec jde do chýše k Čechovi, ale není tam ani minutu, vyběhne ven a volá: "Tak to jsem neviděl, tohleto! Seděl v chýši, nikam nechodil, ve dne v noci jsme ho hlídali - a ten debil jednu ztratil a druhou rozbil!"

No, tak tohle mě, nevím proč, napadlo, když jsem chtěl tak nějak v kostce shrnout poslední události kolem české vlády.