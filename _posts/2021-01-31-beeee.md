---
title: Bééééééé. Fňuk
tags: [neděle, společnost, snowflakes]
twimage: /img/fnuk.jpg
---

![cover](/img/fnuk.jpg)

V týdnu mě vám to tak jako popadlo a říkal jsem si: Herdek, neděláme něco špatně?

Normálně vznikají organizace, které si vytýčily jako důvod svojí existence to, že se zaměří na kretény, co jiným lidem nadávají na internetech. Ne snad že by jim nabančily, aby si kreténi uvědomili, že je cajk být kretén, ale není cajk tím kohokoli otravovat, obtěžovat a vůbec exhibovat na veřejnosti. To ne.

Organizace samozřejmě jdou dál a výš. Žádají, aby kreténi byli eliminováni, a aby je NĚKDO eliminoval. Sociální sítě typicky. A tlačí a řvou, že X. Y. vytváří diskomfort a má ze služby zmizet.

Ono to vypadá ušlechtile, ale pak se dočtete, že "pocit diskomfortu z kretenismu druhých" jímá čím dál víc lidí, ale že už jaksi není v módě se snažit o to, aby kretenismus okolí nepůsobil na mou psýché devastujícně; nyní je v módě zastávat se nebožáků okolo, kteří by taky mohli zažívat diskomfort, a jako jeden muž, jedna žena a jedna organizace požadovat, aby diskomfort nebyl způsobován.

Vážně!

Jako aby byly omezeny nepříjemné společenské a životní situace, popřípadě aby byli omezeni lidé, kteří by snad svými slovy mohli někoho rozrušit. Ani nemusí, stačí, že by mohli.

Myslím si, že snaha odstranit hovno nebo kreténa ze světa vede ke zlu a k tomu, že ztratíme schopnost se vypořádat s rozrušením jinak než křikem a požadavkem zákazu. Je naprosto v pořádku odstraňovat hovna ze svého chodníku a blbce ze svého dohledu, ale dělejte to sami. Nežádejte, aby se takové opatření dělalo plošně nebo aby ho někdo vymáhal za vás.

Nemáte nic jako "právo žít ve světě bez diskomfortu". Máte právo se mu bránit.

[A to vám dám písemně!](https://www.info.cz/nazory/v-boji-proti-hate-speech-je-tou-nejlepsi-zbrani-trenink-promoreni-jsme-uz-dostatecne-ted-jeste-tu-imunitu)

PS: _Béééé, fňuk, lidi jsou na nás hnusní, protože si myslí, že za půl mega propagujeme Babiše!_