---
title: Škálovat
tags: [neděle, společnost]
twimage: /img/skalovat.jpg
---

![cover](/img/skalovat.jpg)

Je potřeba víc elektromobilů.

Jenže pak taky víc lidí ten elektromobil nabíjí.

A nabíjejí ho, světe div se, hodně přes noc, nejen cestou do Chorvatska.

Takže bude potřeba nějak tu zátěž rozložit. Ne, to není moje teorie, to je [výzva, kterou aktuálně řeší Němci nebo Američani](https://www.idnes.cz/auto/zpravodajstvi/nabijeni-elektromobil-nemecko-usa.A210707_145715_automoto_fdv).

Takže se prostě nějak centrálně bude přepínat, kdo si nabije dřív a kdo později. Umělá inteligence pravděpodobně.

Říká se tomu "vyhlazení špičky", což je eufemismus pro "odpojíme vám to, dokud nebude dost elektriky".

K mnoha výhodám tak můžete připočítat tu, že když dáte nabíjet přes noc a pak náhodou budete muset vyjet dřív, tak budete možná překvapeni.

Navíc stejný myšlenkový směr tlačí solární elektrárny, které dodávají elektřinu hlavně přes den.

Rozdíl mezi benzínem a elektrikou je třeba ten, že benzín vyrobíte, natočíte do nádrže, a pak vypouštíte. Elektrika moc nádrží nemá, tam platí, že co se na jedné straně spotřebovává, to na druhé straně musí někdo vyrábět. Ne víc, ne míň, a přesně v tu chvíli. Jinak se přenosová síť brzo sesype.

Nádrže na elektriku jsou zatím velice malé. Přečerpávací elektrárny vykryjí špičky, ale na nějakou velkou akumulaci solární elektřiny přes den na noční nabíjení zapomeňte. Že byste měli doma akumulátory, do kterých byste si nalili pohotovostní zásobu levné elektřiny, a tu pak nabili do auta na požádání, to je možné, ale zatím velmi nepraktické a drahé.

Průsečík to zatím nemá.

Já vám řeknu, raději mám ty technické revoluce, co jsou tlačené rozvojem technologií, a najednou se stanou. Počítačová revoluce nepřišla zákazem kalkulaček a televize se neprosadila zdaněním rádia...