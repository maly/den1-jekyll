---
title: Pastrňák
tags: [sobota, sport, ČT24]
twimage: /img/pastrnak.jpg
---

![cover](/img/pastrnak.jpg)

Vstáváme v šest a pouštíme si Studio 6.

V šest patnáct se tak cca probouzíme. Jolka krásně hovoří s Jarynou (všem meteolidem tam říkáme Jaryna, i když to je Barbora nebo Pavel), člověk se u toho hezky probere, naladí se na nastávající den, vyčůrá se a umyje, a už s napětím očekává zpravodajský blok, nazývaný "Hlášení o aktivitě českých sportovců v NHL".

Miluju to. Švihadlovština v ryzí podobě, kde tygři porazili oceláře, zato Kladno drtivě zvítězilo a srovnalo stav utkání na 1-1, když přestřílelo Kometu. Basketbalisté Nymburka vyhráli, ale předtím prohráli, a jejich kapitán řekl, že minule měl soupeř víc bodů, takže vyhrál, ale tentokrát měli víc bodů oni, takže soupeře porazili. Zato v derby pražských "S" začal zápas slibně, ale nakonec skončil remízou.

A pak to přijde! Žaneta Peřinová se upřeně zadívá do kamery a pevným, neochvějným hlasem oznámí:

"Boston Davida Pastrňáka dnes porazil Washington Capitals Jakuba Vrány, když zachytil nahrávku Krejčího, a po kratší strkanici před Vaněčkovou bránou nakonec skóroval! Zápas dopadl 5:2, další góly dali nějací noname picmochové, stejně jako v zápasech nějakých neznámých klubů, kde nehrají čeští hokejisté, a tak se o nich nebudeme bavit, tady jsou výsledky..."

V tu chvíli, kdy mi to Česká televize Žanety Peřinové oznámí, tak vím, že vše je, jak má být. Vypnu TV a jdeme do práce. 

**Svět je v pořádku, Pastrňák skóroval!**