---
title: DeAlza
tags: [neděle, alza]
---

![cover](/img/dealza.png)

Je to docela blbý. Dlouhou dobu jsem dával Alzu jako příklad obchodu, kde rád nakoupím, i za víc peněz, protože nákupní proces je fakt bezproblémový. A to pak odpustím i zpoždění dodávky, protože je jednou za rok. No, tak dlouho to fungovalo, až to skončilo...

Před Vánocema 2020 jsem měl mail i Facebook plný reklam a obchodních sdělení, že se zeleným slizem jsou Vánoce v pohodě, všechny dárky vyřešíš na alza cé zet a tak dál. Jo, koupil jsem tam něco, i přítelkyně, a resumé bylo: nepredikovatelná zpoždění, protimluvné maily, když už něco konečně dorazilo, tak zároveň s buzeračním mailem ve stylu "tak si to vyzvedněte co nejrychlejc", klidně v osm večer, atd. Poslední nedodané zboží jsme řešili v týdnu - respektive reklamaci nedodání a vrácení peněz.

Ou kej, před Vánocema, stres, shon, karantény, dejme tomu.

Ale pak je sedmého ledna a vy ráno objednáte žárovky, protože předchozího večera praskla a máte v chodbě tmu. Ještě si říkám "dám tam toho kurýra, v poledne je tady, nebudu řešit dvě stovky...", ale nakonec nee, dáme ten AlzaBox. Však co, už je po Vánocích, ten nápor už museli zvládnout, však pohoda.

A vyřízeno: _Předpokládáme, že vám objednávku doručíme nejpozději do Čtvrtek 07.01. do 13:10._

V 11:27 pak přijde: _přestože děláme maximum pro včasné doručení vaší objednávky 432490217, zjistili jsme zpoždění při jejím zpracování. Nejpozději do dvou hodin vás budeme sami informovat._

A nekecají. Skoro na minutu, ve 13:28, píšou: _Objednávka bude v nejbližší době odeslána. Nový předpokládaný termín je 07.01.2021 18:35._

Jenže v 16:52 přijde mail: _Objednávka bude v nejbližší době odeslána. Nový předpokládaný termín je 08.01.2021 13:10._

Máme pátek. Čekáte, jestli zase v 11:27 nepřijde náhodou "budeme vás informovat", a nepřijde. _Hm, tak to asi stihnou,_ říkáte si, ale ve 13:10 nepřijde žádná SMS s vyzvednutím. Nepřijde ani ve tři. Ani v pět. Nepřijde. Nic.

V sobotu ráno se podíváte na stav objednávky, a tam je: "Nový předpokládaný termín doručení: Bude upřesněný".

Jako fakt? V chodbě máme furt tmu jak v havířské termosce a Alza není schopná dovézt tři blbé žárovky do blbého AlzaBoxu. Tejden po Novým roce. To jim onemocněli řidiči dodávek, padnul sklad, dělají inventuru...? 

Bohužel (pro Alzu) je mi to úplně jedno. Objednávku jsem zrušil a objednal jsem jinde (v Datartu), kde si to můžu vyzvednout v podvečer. A článek o tom, jak má Alza vymakanou distribuci, holt už nenapíšu.

Tak mi ta reklama ze záhlaví připadá docela symptomatická: **Na Alze příště nakoupím leda tak strašidelnou p---!**

PS: Asi tak čtyři hodiny po zrušení objednávky přišlo: _I nadále se snažíme, aby objednávka byla k vyzvednutí 09.01. od 23:45_. 

PPS dnes ve 13:20: 
![cover](/img/alza3.png)