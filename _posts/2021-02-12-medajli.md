---
title: Medajli
tags: [pátek, společnost]
twimage: /img/medajli.jpg
---

![cover](/img/medajli.jpg)

Ing. Zeman, t.č. bohužel stále ještě prezident ČR, si kvůli nějakým právním formulacím nikdy moc hlavu nelámal. A tak v prosinci oznámil, že vrací zákon, ale nevetuje ho. Přitom mu Ústava dává tři možnosti: Podepsat, nepodepsat, nebo vrátit. Všimněte si, že tam není "veto". Veto je lidový a mediální název pro akt "vrácení". Jak tedy, kruciprdel, může "vrátit, ale nevetovat"? No, to je otázka pro hlásného troubu křesťanské lásky a zemanské nenávisti, ať si to zpracuje...

Pan inženýr má teď ale jiný problém. Kámoš Rychetský, t.č. předseda Ústavního soudu, mu dělá starosti. Nejdřív to vypadalo, že shodí volební zákon. Zeman se to doslechl a rozhodl se jednat - vyhlásil termín voleb deset měsíců dopředu, ačkoli se to vždy běžně dělalo mnohem později. Snad ve víře, že tím přesvědčí soud, aby volební zákon neshodil, když už jsou podle něj vyhlášené volby. A protože je to Zeman, tak ještě soudu napsal, že by si přál takové a onaké rozhodnutí. Ale Rychetský konal.

To inženýra Zemana rozezlilo. A aby to nebylo málo, tak zase [Ústavní soud rozhodl stran jeho jedovatého flusance na Šarapatku](https://www.irozhlas.cz/zpravy-domov/milos-zeman-zdenek-sarapatka-omluva-prezident-ustavni-soud_2102090944_tzr), že žalované výroky pana inženýra byly zcela zjevně pronesené mimo výkon jeho prezidentské funkce, a tudíž se za něj nemá omlouvat stát (protože prezident není z výkonu svého úřadu právně odpovědný), ale soukromá osoba, tedy ing. Zeman. Což je dobrá zpráva: prezident a ing. Zeman jsou za jistých okolností dvě rozdílné role, proto je i v tomto textu odděluji.

Což byla další hořká pilulka: jestli se něco ing. Zemanovi opravdu, ale opravdu ekluje, tak představa, že by se musel někomu omluvit. V dávné minulosti ho k tomu [donutil až soud ](https://zpravy.aktualne.cz/domaci/zeman-se-po-osmi-letech-omluvil-podivejte-se-jak/r~i:article:451373/), v minulosti nedávné ho k tomu ani soud nedonutil.

A protože máme sice vážený a důstojný úřad prezidenta, ale jeho roli zastává záštiplný žlučovitý ing. Zeman, který se neomezuje jen na politické hry, ale klidně se sníží i k dětinské malosti, tak si dupnul nožkou (obrazně) a rozhodl se, že prezident Rychetskému nepropůjčí medaili. Teda řád. 

Jestli si pamatujete: loni ceremoniál nakonec neproběhl, a tak aspoň Hrad vydal zprávu, ve které [bylo napsáno](https://web.archive.org/web/20201031065017/https://www.hrad.cz/cs/pro-media/tiskove-zpravy/aktualni-tiskove-zpravy/prezident-republiky-udeli-statni-vyznamenani-15622), že se _prezident rozhodl ocenit... blablabla... Řádem TGM I. třídy JUDr. Rychetského_. Bylo. Už to tam není, protože se to hradní představitelé rozhodli, dětinsky a naivně, z toho dokumentu smazat, takže v [aktuálně dostupné, tedy upravené verzi](https://www.hrad.cz/cs/pro-media/tiskove-zpravy/aktualni-tiskove-zpravy/prezident-republiky-udeli-statni-vyznamenani-15622) končí řády Prymulou. Aniž by k tomu dopsali, že dokument byl upraven, jak se to dělá i s blbým novinovým článkem... Jenže internet má paměť, to není jako práce s teletextem, děti.

No a nižší státní právní kutil k tomu vydal [prohlášení](https://www.hrad.cz/cs/pro-media/tiskove-zpravy/aktualni-tiskove-zpravy/prezident-republiky-neudeli-statni-vyznamenani-p.-rychetskemu-15800), že se prezident "rozhodl neudělit řád". Kdyby si po večerech nelistoval v "Katechismu pro exredaktory komunistických novin", ale místo toho si četl třeba Ústavu, aby se dovzdělal pro výkon své funkce, tak se dočte, že řády se neudělují, ale propůjčují...

Těžko, přetěžko mít takového prezidenta a takový prezidentský úřad v úctě.