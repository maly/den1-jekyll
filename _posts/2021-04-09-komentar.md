---
title: Komentář
tags: [pátek, internet]
twimage: /img/komentar.jpg
---

![cover](/img/komentar.jpg)

Jako zamlada. A po pravdě - už jsem to fakt dlouho neviděl, tak mě to pobavilo. Dřív, tak před patnácti lety, se to občas stávalo, ale teď už dlouho ne...

Totiž: něco napíšu. Někdo k tomu přidá komentář, a ten je takovej, řekněme, _nepatřičnej_. Ani ne sprostý nebo urážlivý, prostě jen o ničem, offtopic, lehce nahlouplý, nebo třeba familiérní od někoho, koho ani neznám. Takové komentáře mi vadí. Vždycky, když bych se na takový příspěvek podíval, by tenhle komentář vylezl, nebo by na něj lidi reagovali, proto je mažu. Je mi jedno, jaký má obsah, jestli je pro, nebo proti, jestli souhlasí, nebo odporuje, dělám to kvůli nepatřičnosti formy.

A pak se někde objeví autor toho komentáře a zeptá se: _Proč jste to smazal?_

Rozumní lidé to nekomentují. Smazal, smazal, asi měl důvod, who cares. Trulanti začnou vyvádět s cenzurou, ale to je jedno. Ale někdo se holt zeptá.

Většinou napíšu "sorry, nesedlo mi to, přišlo mi to nepatřičné, nic osobního, však se neznáme, v pohodě, hezký den!" A stačí to, člověk si může pomyslet cokoli, buď že jsem takový a makový, nebo že se nezavděčí, nebo že jsem hystér, nebo že už nikdy neokomentuje, někteří napíšou i "uznávám, mohlo to vyznít divně"... Všechno cajk.

Jen někdo je pohoršen samotným faktem, že někdo SMAZAL něco co ON VYTVOŘIL! A to je ten problém... Jak jsem si dovolil smazat JEHO dílo. Jak kdysi kdosi napsal: _jeho AUTORSKÉ dílo!_ "Já nevím o tom, že bych vám dal právo smazat moje autorské dílo, takže podle autorského zákona musíte komentář opět obnovit!"

Tentokrát napsal, že máme svobodu slova, a tudíž nejsem oprávněn (tpč., fakt: "oprávněn"!) jakkoli nakládat s výsledkem jeho duševní činnosti, tedy ani ji smazat, on k tomu rozhodně neuděluje souhlas, a že porušuju Ústavou mu dané právo svobody projevu.

No smál jsem se asi půl hodiny.