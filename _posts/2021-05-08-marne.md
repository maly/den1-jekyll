---
title: Marně...
tags: [sobota, média]
twimage: /img/marne.jpg
---

![cover](/img/marne.jpg)

Ve vztahu _média - čtenáři_ je zajímavé sledovat, jak jedni nechápou druhé.

U médií hraje roli přesvědčení, že když se to přeci napíše a je to zásadní, tak si to lidé přečtou, pochopí to a podle toho se zařídí.

Jenže lidé si to nepřečtou, pokud to neuděláte zajímavé. A k _zajímavému_ je v tzv. seriosních médiích zakořeněný odpor: když je to zajímavé, tak to přeci není seriózní, je to povrchní, bulvarizace, podbízení... Redakční šaman a vševěd Martin D. říkal: "Naše noviny se nečtou, ty se studují!"

Ale když si to přečtou, tak to často nepochopí, protože funkční gramotnost je poměrně málo rozšířená, a ještě je torpédovaná psychologickým jevem, zvaným "čtu tam, co tam chci číst".

Čerstvý příklad za všechny: Hamáčkova kauza, co vystřelil Seznam. Přišli se silným obviněním, slíbili důkazy, a pak pustili něco, co podporovalo část příběhu, ale ne **to ono** silné obvinění. Jasně, v pohodě, i bez toho by to v civilizované demokracii bylo dost na to, aby se Hamagén poroučel, ale není to **to silné obvinění**. Což není nic proti ničemu, třeba to Seznam ještě vytáhne, vyčkejme času, ale teď, když tohle píšu, _není_ veřejně známo nic, co by to obvinění podpořilo.

Sociologicky nereprezentativní vzorek na mém Twitteru reagoval ale celkem zvláštně. Totiž že _to nevadí, že se nepotvrdilo TAMTO, ale ukázalo se, že prostě lhal, takže..._ Ano, lhal, ale já se ptám na TAMTO, jak Seznam tvrdí, že to má futrované a má důkazy a svědky. _No a jak jinak by to bylo? On to popřel, teď se ukázalo, že lhal, tak co je na tom k nepochopení?_ No, on popřel A, B a C, ukázalo se, že lhal v A a B. Je pravděpodobné, že lhal i v C, ale to není důkaz.

"Měl jste sexuální styk s ovcí?" - "To není pravda!" - "Takže to popíráte?"

Ou kej. A pak vidím článek s grafem růstu státního dluhu, sdílený s vysloveným přesvědčením, že "teď už to lidem musí dojít a na podzim Babiše nemůžou přeci volit."

Pojďme si brnkat prstama na hubu a dělat hromadné _param pa pam ram pa pam_, protože to je tak celé, co se s tím dá dělat. Svět se změnil a i když budeme tvrdošíjně lpět na postupech, co sto let fungovaly, mávat červenou lucernou a volat **STŮJ!**, nestane se to.

_Param pa pa dam!_