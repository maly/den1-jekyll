---
title: Prasátečko
tags: [sobota, reklama]
twimage: /img/prasatecko.jpg
---

![cover](/img/prasatecko.jpg)

[Sexistické prasátečko](https://www.prasatecko.cz/) byla dobrá řachanda. Sešly se tam fakt podivnosti, nad kterými zůstával stát rozum (většinou jen ten, abyste si nemysleli), a párkrát do toho ťápla nějaká reklama na erotický salon nebo na dámské spodní prádlo, kde byla polosvlečená ženská. Jako jo, mohli tam dát fotku pampelišek, nebo kapesní hodinky, ale dali tam ženskou, protože to fakt souvisí, a polosvlečenou, protože buď ukazovala to prádlo, nebo šlo o shodu formy a obsahu (to v případě erotického salonu).

Žerty stranou. [Marketing a media](https://mam.cz/zpravy/marketing/2021-05/nahota-v-reklame-minulosti-trh-zataci-jinam/) se k tématu mocně rozepsal, o čemž bych se nedozvěděl, nebýt reklamy, kde se pravilo, a to cituji: _"Co platilo na generaci boomers, nemusí platit i na mileniály, a už vůbec ne na generaci Z."_

Netuším, co platí na mileniály, na generaci Z, na generaci 9/11, na generaci _alef_, ani na generaci indigových dětí, ani na jakoukoli jinou generaci, ale za sebe, za hrdého příslušníka generace roku 1973, což je generace X, možná předX, možná W, můžu říct, že jako sorry.

Teda ještě jinak: Můžu přesně ukázat na tu část svojí generace, která slyší na reklamy typu "paní v minisukni a s obřím výstřihem tiskne kraviny na laserovce a u toho je nápis UDĚLÁ TO ZEPŘEDU I ZEZADU" a připadá jim to vtipné a reklamně účinné, protože, pyčo, ta blbá laserovka má oboustranný podavač papíru, jako dvojsmysl, mrk, mrk, jachachacháááá...

No. To je ta samá část populace, co je schopná přijít ještě v roce 2015 někam na nějakou akci v knajpě, kde je "obsluha nahoře bez".

Pardon, ale tuhle zábavu mám spojenou s typama, kterým se říká "pivní strejci", a těm teď táhne pomalu na šedesát. Pokud je tam někdo kolem padesátky, tak bude dost zastydlý (což je stav, který jde napříč generacemi), nebo řepa (a pro ně platí totéž).

Nebo mám jen štěstí na sociální okruh, z něhož jsem takovéhle existence odmigroval až na komunikační okraj. Protože ve svém generačním okolí vidím spíš to, že na takovou reklamu je reakce taková nonverbální s výrazem obličeje, který odpovídá anglickému slovu "awkward..." 

Nedomýšlím, co by se stalo, kdyby někdo začal ve společnsoti vrstevníků pivostrejcovsky halekat _tyyyjo, ta je, co, tyjoooo!_

Možná jsem jen menšina, možná příliš generalizuju na celou... generaci, ale já si dotyčného zařadím někam mezi _tykvovité_.