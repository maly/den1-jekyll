---
title: Šlichta
tags: [pondělí, politika]
twimage: /img/slichta.jpg
---

![cover](/img/slichta.jpg)

Promiňte mi tu strašně lacinou slovní hříčku.

Včera to bylo osm let ode dne, kdy mě volali z redakce, ať se vykašlu na školení, protože _se něco děje_ a máme poradu a musíme něco udělat. A do toho poslal druhý kolega SMSku, že policie dělá razii na Úřadu vlády.

Neuvěřitelné. Stáli jsme tam, sledovali ty záběry, pak tu tiskovku s _realizacemi_, a pak se hrnuly informace: Poslance někam vezli vrtulníkem, premiér má úplně bizarní aféru, jeho budoucí žena nechala špiclovat jeho budoucí bývalou ženu rozvědkou za státní peníze, v trezorech se našlo zlato, _všetci kradnú..._ No hotový Palermo.

Čerstvě instalovaný prezident, pomstychtivý inženýr Zeman, si zkusil, jak chutná pocit, když si vytře prdel Ústavou, když _proti zvyklostem_, o kterých za těch osm let střídavě mluvil tak, že je _musí dodržovat_ a že je _dodržují jen pitomci_, nepověřil vedením vlády představitele vítěze voleb, ale svého kámoše Rusnoka. A poté, co vláda jeho kámoše nezískala důvěru, tak nejmenoval nikoho druhého, ale začal si rozmýšlet, co udělá, protože v Ústavě, jak známo, není termín, do kdy se má rozmyslet.

Ó, ti bláhoví zákonodárci z devadesátých, že? Co si mysleli, když tam nedali termíny? No, asi si mysleli, že prezident bude tak nějak jednat bez zbytečných odkladů v nejlepším zájmu země, kterou zastupuje - ovšem tak nějak mlčky předpokládali, že bude zastupovat Českou republiku, což se ukázalo jako velká, velká nepředloženost.

Ale zpátky k dění před osmi lety: Duo Ištván - Šlachta, které se tvářilo jako kdyby právě rozbili kartel z Medellínu, který půlku republiky vydíral a druhou půlku korumpoval, zářilo na obrazovkách, bujaře podporované jakýmsi Andrejem Babišem, chlapíkem, co si koupil hnutí ANO 2011 a prohlašoval, že musí zatočit s korupcí a že ho máme _na ně pustit_, že on to konečně dá do pořádku, protože je schopný podnikatel. _Cui bono..._

Karty byly rozdané a hraje se podle nich dodneška. Jen se trochu pozapomnělo na tu skutkovou podstatu celé akce. Vyšuměla z médií, a po čase se začalo zapomínat na aktéry i na obvinění. Chvíli se jela ta linka, jak se zneužívala rozvědka, pak vyšuměla (edit: Podmínka padla). A z celého toho případu po letech zůstalo jen nějaké rozhodnutí stran kabelek.

Mám followera, který se vždycky strašně rozčiluje, když někdo píše, že z celé monstrakce a pádu vlády je jediný výsledek pár kabelek. Prý že to je nepatřičné zjednodušení, a že to zneužívání rozvědky bylo strašné - ačkoli se teda moc neprokázalo a vyšumělo, a že vůbec to bylo celé hrozné. Jenže pokud, POKUD! mělo duo Šlachta-Ištván úplně takhle ložené věci, a přesto to nedokázali před soudem obhájit, tak je to docela tristní ukázka zbabraného případu.

Kabelky sem, kabelky tam - ale co to zlato? Tak to zlato, přátelé, vůbec nehrálo žádnou roli v tom případu. Patřilo někomu, kdo znal někoho, kdo se znal s premiérem. Zlato zadrželi, po několika letech přišli konečně s obviněním na jeho majitele, které jde letos (2021!) k soudu, al je to podobně vratké, jako ten zbytek. Osm let má dotyčný svůj majetek zabavený kdesi v policejním trezoru. Super, ne? [Kdybyste si chtěli počíst, je to neuvěřitelný případ.](https://www.info.cz/zpravodajstvi/cesko/neuveritelny-pribeh-zlata-zabaveneho-pri-zasahu-na-uradu-vlady-dosud-zustava-v-policejnich-trezorech-a-majitel-se-marne-domaha-jeho-vraceni)

No a teď pan Šlachta shlíží z billboardů. Pan Šlachta, který se soudil za označení _ušatý traktorista_, které se ho dotýkalo, neboť [nebyl traktorista, ale kombajnér](https://zpravy.aktualne.cz/domaci/za-usateho-traktoristu-aktivista-platit-nebude-soud-pokutu-z/r~d39d736e710d11e683920025900fea04/). Tenhle Šlachta objíždí republiku s policejní partou, vylepuje všude plakáty a vůbec jede kampaň, kde neříká naprosto nic kromě toho, že on je ten neúplatný schopný policista, kterého se mocní bojí, a vy, voliči, ho máte pustit do parlamentu, aby nadělal pořádky.

To, že zrovna on přesně před osmi lety nadělal v politice neskutečný _mrdník_, to už mu má být zapomenuto. Teď je tu, nový, čistý, spravedlivý a rozhodný. Slíbí všechno všem, hlavně spravedlnost a pořádek... Jen to zlato zatím nevrátili a z té obří kauzy zvládnul prokázat jen _nějaký posraný kabelky_.

Mám pocit, že pod lesklou fasádou kampaně, kterou mu platí, jak se proslýchá v kuloárech, další zombie nepolitické všelidové politiky, bublá pěkně řídká a levá šlichta.