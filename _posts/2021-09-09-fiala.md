---
title: Fiala
tags: [čtvrtek, politika]
twimage: /img/fiala.jpg
---

![cover](/img/fiala.jpg)

Tak já do toho šlápnu...

Butthurt kolem Fialy (profesora) a jeho "homofobní pasáže" je krásnou ilustrací aktuální doby.

Četl jsem to asi třikrát, a můj pocit byl podobný, jako když čtu některé "konzervativní pohledy" jiných lidí. Nesouhlasím s tím, jak to vidí, a kroutím hlavou.

![cover](/img/fialarodina.jpg)

Na rovinu, jeho vyjádření o "rodině rovnající se té přirozené" je pitomé. Stejně pitomé jako jsou jiná (nikoli jeho) vyjádření, namátkou třeba to o _mladých, co nic neumí a jen matlají telefon_ nebo že _komunikace přes internet není plnohodnotná_. Pitomost a pitomost. Technicky vzato je biologicky daný rozdíl, totiž ten s plozením dětí, a tam opravdu platí, že jiné svazky toho biologicky nejsou schopny. Ale to ani svazek muže a ženy, pokud jsou například neplodní, nebo žena po menopauze, nebo jakkoli jinak. 

Vztáhnout to pouze na stejnopohlavní páry je pitomé a po právu zaslouží poplivat. Ne Fiala, ne jeho přesvědčení, ale tohle vyjádření. Nesouzním s ním. Jsem [liberální pravičák](https://den1.cz/2021/01/03/liberal.html), takže v této otázce je můj pohled [úplně jiný](https://den1.cz/2021/01/20/manzelstvi.html) - a "rodinu" pro mne netvoří "schopnost zplodit" (ta není u mnoha heterosexuálních svazků), ale "schopnost vychovat". 

Sorry, konzervativci: Schopnost vychovávat mají i gayové, lesby, klidně i polyamory svazky... A ano, pokud budou vychovávat, nechť jsou nadány stejnými právy v zájmu ochrany dítěte jako jiní. Právní ochrana rodiny není kvůli plození, ale kvůli výchově. Se s tím smiřte.

Ale jinak Fiala popisuje svůj osobní názor, svou _víru_, a tvrdí, že _pro něj_ jsou stejnopohlavní svazky lidí něco, co nezapadá do jeho přesvědčení. To tam čtu já. "Nechtějte po mně, abych v to věřil," OK, dobře, nechci to; je mi jedno, v co Fiala věří, dokud mi nepředepisuje, že v totéž musím věřit i já. S tím bych měl problém. "Je to můj názor a prosím, abyste ho respektovali."

Bylo by asi laciné psát ono "nesouhlasím s tím, co říkáte, ale trvám na tom, že máte právo to říct".

Hledal jsem tam nějakou pasáž, kde říká, že bude vždy proti, že udělá všechno pro to, aby stejnopohlavní svazky nebyly možné, že tomu bude bránit, že jeho programem je boj proti tomu... To tam není. Je tam "nebráním nikomu, aby žil s kým chce a jak chce". Hmm. Beru to jako součást prohlášení: "Nebráním..." Skvěle, nebraň; na bránění tu je dost jiných pitomců...

Hledám tam, abych byl konkrétnější, třeba toto: "[vy říkáte nám, že my nemůžeme a nesmíme mít plnohodnotné rodiny](https://twitter.com/Adela_Horak/status/1435160435481792514)" - tyvole, fakt mi na to fantazie nestačí. Jak - _nesmíme_? To tam je?

Jestli hledáte homofobní a represivní vyjádření, najdete jich jinde dost a dost: o převýchově, o tom, že _by neměli, měli, museli, nesměli,_ bože, takových hnojů je všude kolem - jen zrovna ten Fialův text to úplně není. I přes to pitomé vyjádření. Je to pohled konzervativce na svět. Pohled, který já, nebo vy, nesdílíme.

Děcka, smiřte se s tím, že něčí názor není útok na jiné názory a hodnoty. Je to jen názor; problém je, když se z něj dělá evangelium, co musí ostatní přijmout. Dokud si držíte svůj názor, je to OK. Jakmile chcete, aby ostatní museli přijmout ten váš, tak je zle. 

Problém je, když si lidé pletou toleranci a přijetí. Respektive když říkají "tolerance" a myslí "přijetí a souhlas". Fiala toleruje, i když nesouhlasí, a je to tak v pořádku. Že u toho šlape do lejna, to je jiná věc. Já s ním nesouhlasím, ale toleruju, že má jiný názor.

Řečeno slovy Herberta Garrisona v Muzeu tolerance: "Buďte tolerantní, ale ne pitomí! Podívejte, to, že musíte něco tolerovat, neznamená, že to musíte schvalovat! Kdyby se vám to muselo líbit, jmenovalo by se to tu Muzeum akceptace! "Tolerovat" znamená, že to prostě snášíte! Tolerujete plačící dítě, které sedí vedle vás v letadle, nebo tolerujete silnou rýmu. Ale pořád vás to může srát!"

Takže já toleruju Fialovi jeho víru, sám to vidím jinak, a za sebe po něm nebudu chtít, aby změnil svoje přesvědčení; chci po něm, aby - až bude při tvorbě zákona na toto téma přehlasován - respektoval, že je přehlasován. Chci, aby pak řekl "je to v rozporu s mým přesvědčením, ale je to vůle lidu, tak to respektuji a toleruji."

Dokud nezačne stran stejnopohlavních párů zakazovat a přikazovat, jsme cajk. Chápu, že nebude podporovat, ale to po něm nechci. Chci, aby nezakazoval.

_Tohle_ je liberalismus, volové!