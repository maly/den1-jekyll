---
title: Sinclair
tags: [pátek, počítače]
twimage: /img/sinclair.jpg
---

![cover](/img/sinclair.jpg)

Když jsem jako teenager luštil křížovky, narazil jsem občas na to, že jsem měl doplnit křestní jméno: "... Sinclair" Na pět.

Napsal jsem Clive, a nevycházelo to. Prý [Upton](https://cs.wikipedia.org/wiki/Upton_Sinclair).

Neznal jsem Uptona, ale znal jsem Cliva. Počítač s jeho jménem jsem znal ze stránek Amatérského radia i VTM, a pak jsem ho měl i doma. Toužil jsem aspoň po ZX-81 s 16kB RAM, ale měl jsem Spectrum. Později Spectrum +128. V kroužku, kam jsem chodil, byl největší bourák Lukáš Ladra, ten měl i ZX IF1 a Microdrivy.

Ale Sinclair, míněno Clive, ne ta firma, byl hlavně vynálezce. Počítač, na kterém se skvěle hrály hry, byl trošku vedlejší produkt.

Clive Sinclair, později "Sir Clive", byl vynálezce kapesní kalkulačky, výrobce malých zesilovačů, výrobce prvních počítačů s cenou pod sto liber (ZX80) a nadšenec do elektromobility (Sinclair C5 v roce 1985, elektrokola Zike a X-1)...

Přesto však největší slávu získal díky svému ZX Spectru, a ačkoli pár let nato prodal výrobu počítačů konkurentovi Sugarovi z AMSTRAD, zůstaly Spectra prvním počítačem pro velkou část mé generace. Někteří z nich na ně dodneška nostalgicky vzpomínají, a někteří blouznivci je mají za to nejlepší, co kdy vzniklo...

Sir Clive Sinclair zemřel včera, 16.9.2021, ve věku 81 let.

_Ilustrační foto: [Nico Kaiser](https://www.flickr.com/people/73084860@N00), CC-BY_