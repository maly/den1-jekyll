---
title: Graf
tags: [pátek, covid]
---

![cover](/img/graf.png)

Je takový web, co se jmenuje [Explain this image](https://www.explainthisimage.com/). Jsou na něm velmi podivné, až znepokojivé fotografie, a lidé se pokouší vysvětlit, co se na fotografii děje a proč. Třeba [tenhle obrázek](https://assets.horseheadhuffer.com/hashed_silo_content/silo_content/676/resized/unxplained-photo-1225258441-29014.jpg) vyvolává spoustu otázek, jako třeba: "Proč někdo fotí chlapíka v obleku, co drží v ruce šicí stroj, a za ním policajti vyšetřují případ, kdy dodávka zacouvala do řeky?"

Žerty stranou, a teď vážně: Podívejte se na ten graf. Jsou to počty pozitivních záchytů z ČR, sousedních zemí a Maďarska, a to na milion obyvatel. Beru to tak, že jsou si tyhle země docela podobné, třeba hustotou obyvatelstva, zvyklostmi, podnebím atd.

Ten hrbolek vlevo, to je jarní lockdown 2020, kdy nás obcházela hrůza, národ šil roušky, zpívalo se z oken, ačkoli nebylo nutno, nebylo nutno, a tak vůbec. OK. Ale co to vpravo?

A to se ptám naprosto vážně: **Proč má Česká republika zdaleka největší počty nakažených per milion?** Co mě tak napadá:

- Ostatní země míň testují. (Ale to pravděpodobně není pravda, podle stejného zdroje ČR testuje nejmíň.)
- Ostatní země mají jiná opatření. (Ne, jsou plusmínus podobná.)
- V ostatních zemích je jiný vir, který není tak nakažlivý. (Mno...)

Ani jedno z toho nejspíš neplatí. Možný argument "ostatní země mají kompetentní vlády" taky není splněn tak úplně do puntíku (že, Visegráde?)

Pak se ještě nabízí, že v jiných zemích jsou prostě lidé zodpovědnější. No, nerad bych si nějak sousedy idealizoval a dopouštěl se národního hořekování "myčeši, nešťastní, nejhorší..." Dejme tomu, že si se Slovákama nemáme co vyčítat.

Tak kde je, _do psích larev_, ten důvod? Proč to tak je, proč, proč?

Kdybychom byli průměrní, nadprůměrní, všechno pochopím, ale takhle extrémní náskok, to má nějaký důvod, který není vidět. Všude se mele dokola, jak jsme nejhorší, ale **proč**? 

Prosím jedno jasné a racionální zdůvodnění. A fakt nechte stranou ty řeči výše uvedené. "Protože je Babiš neschopný" se hodí do hospody nebo do novin, ale mě zajímá možný důvod a způsob, jak se to ovlivňuje. Bude to asi korelovat s něčím, co v ČR máme extrémní, zatímco u sousedů to není, ale od stolu mě napadá jen jedna věc, totiž _ateismus_. Ale přesný mechanismus té souvislosti nevidím - leda něco se zvýšenou příchylností k ezo-newage-konspiračním teoriím.

Pro případné úvahy a polemiky vykopávám svoji úvahu: Stát sliboval podporu a na jaře mu lidi věřili. Během podzimu se ukázalo, že podpora je mnohdy iluzorní, že karanténa znamená reálně výpadek příjmů, který nikdo nenahradí, a pokud ano, tak pozdě. V důsledku toho zkolabovalo trasování: lidi nechtějí svým kontaktům "přidělat problémy", nechtějí je přidělat ani sobě, takže na testy jdou až když je fakt zle (proto skoro 50 % pozitivita v posledních dnech) a když se dovolá hygiena (pokud vůbec), tak jí tvrdí, že se s nikým nepotkali a chytli to abiogenezí z vlašáku. Takže se nemoc šíří "mimo zorné pole". Jestli vám to připomíná scény z chřipkových epidemií, kdy spousta chrchláků chodí do práce prskat na kolegy, tak máte recht. "Bejt nemocnej" je totiž pro lidi pořád _drahej luxus_.

Takže moje teorie je: ne obecná neschopnost vlády udělat něco koncepčně a udělat něco dobře, ale konkrétní neschopnost ukázat, že lidi v těžké době podpoří. Místo toho různí političtí mamlasové do veřejného prostoru bzdí věty typu "ať jdou dělat do fabriky"! Takže tohle, tj. nefunkční kompenzace, v kombinaci s národním narativem "obyčejnej člověk to vždycky odnese" v důsledku vede k nekontrolovanému, a co hůř: neměřitelnému šíření nákazy.

Co myslíte vy?