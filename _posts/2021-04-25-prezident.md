---
title: Prezident
tags: [neděle, politika, společnost]
twimage: /img/prezident.jpg
---

![cover](/img/prezident.jpg)

Cajtgajst, malověrní!

Četl jsem si [Kuřecí Con Carne](https://kcc.misantrop.info/) a říkal jsem si, že to je otisk doby a mého žití. Na spoustu toho jsem zapomněl, a je to dobře, na spoustu jsem nezapomněl, a není to dobře, a vice versa. Každopádně až budu listovat Dnem 1 po letech, tak narazím na tohle a přečtu si, že 25. dubna vystoupil v televizi inženýr Zeman, t.č. prezident ČR, a po osmi dnech se vyjádřil ke kauze Vrbětice. Ke kauze, která vedla k vypovídání velvyslanců Česka a Ruska. Nejdřív Česko vyhostilo 18 ruských důstojníků zpravodajských služeb v diplomatických službách, na to Rusko vyhostilo 20 českých diplomatů, na to dostali ultimátum, ať je přijmou zpátky, a po jeho vypršení dostali čas do konce měsíce srovnat počty 1:1.

No. Vyjádřili se různí. Spojenci se vyjádřili skoro hned. Slováci a Pobaltí vyhostili solidárně taky nějaké ruské diplomaty. Ono po pravdě řečeno: ruská zastoupení v zemích exsocialistického bloku jsou dlouhodobě naddimenzovaná, takže neubude!

Vyjádřili se komunisti, kteří bez ohledu na panující poměry vždycky říkají to, co si myslí, že by v Moskvě chtěli slyšet, bez ohledu na to, kdo tam zrovna vládne. Vyjádřil se Okamura, vyjádřily se [kremlomety](https://www.info.cz/nazory/ceske-rusofilstvi-v-kostce-poznate-sve-oblibene-kremlomety), vyjádřilo se zahraničí, jediný, kdo mlčel, je ten chlápek, co zastává funkci prezidenta. Ne že by mlčel úplně... On hned na začátku řekl, že se vyjádří za týden.

Jo, to on uměl, dělat vlny kolem svých vyjádření. Jenže...

Na Slovácku mají prý takové pěkné úsloví _dělá s tím jak Mařa s pičů_. Jako že dělá drahoty. V případě pana inženýra jsme zažili, že to pustí i naživo, tak co.

Ale co jsem chtěl říct: Tohle píšu v sobotu večer, ráno to vyjde, a v 11 hodin se svět dozví, co chtěl Zeman říct. A já si uvědomil, že je mi to vlastně úplně jedno. A vám by to mělo být taky jedno.

Co čekáte, že řekne? Čekáte, že tentokrát překročí vlastní stín? Nebo čekáte, abyste se mohli pohoršit nad očekávaným sviňáctvím? Kdy se stalo, že se zachoval státnicky? Vždyť jen prská, uráží, plete si slova, samolibě plácá a chová se jak buran. Jaký důvod je poslouchat ho dnes, 25. 4. 2021, když velmi pravděpodobně bude prskat, urážet, plést si slova, samolibě plácat a chovat se jak buran?

Chápu masochisty, co si to chtějí zase říct a zase chtějí vidět, jak ten eklhaft bude slintat, srkat a krkat blahem, že se mu zas ostrovtipně podařilo zamotat do projevu všechny, co nenávidí... 

Ale tipuju klasický průběh: očekáváme švajneraj, obdržíme švajneraj, my budeme sice nespokojeni, ale zároveň nepřekvapeni, on bude spokojen, jak si to užil, jeho věrní, kterých je čím dál míň, mu zatleskají za to, jak to nandal všem těm nenáviděným a jak to dobře řekl, my se zastydíme, diplomati utrhnou telefony, jak se budou omlouvat spojencům, a až to odvlšá, tak to napíšeme na Wikipedii do seznamu "Kontroverze Miloše Zemana" jako cca 147. položku. 

A nic.