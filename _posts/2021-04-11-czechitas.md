---
title: Czechitas
tags: [neděle, IT, vzdělávání]
twimage: /img/czechitas.jpg
---

![cover](/img/czechitas.jpg)

Czechitas oznámily, že opět otvírají letní školu programování pro ženy, dívky a holky, což je skvělá věc, a hned vám řeknu, proč si to myslím.

Samozřejmě se hned objevil komentář o diskriminaci ("proč jen holky?") a už se řeší levicový bullshit: dioskriminace vs pozitivní diskriminace vs maskulinní útlak vs jánevím co ještě. 

Jednou jsem kolegovi doporučoval nějaký balíček na Humble Bundle, kde zrovna šla část příjmu na podporu žen v IT, a kolega mi říkal: "Tyjo, co to zase je za neziskovkovou pračku na prachy, já to úplně nesnáším, tyhle uměle vytvořené problémy..." A já mu na to vyprávěl jednu historku.

Totiž - se Štěpánem Bechynským jsme měli první kurz Arduina. Bylo tam asi devatenáct účastníků a jedna účastnice. Učili jsme, přednášeli, až jsme se dostali k příkladu s hodinami, který nám skvěle fungoval, ale ostatním ne. A tak jsme hledali příčinu, a pak ta jedna slečna říkala: "A nemělo by se tam nastavit to povolení hodin? Tady koukám do toho popisu a je tam, že se musí nastavit bit 7..."

No jasně. Naše testovací sady měly už hodiny povolené, zatímco ty jejich, nové, ještě ne. Poděkovali jsme slečně, omluvili se posluchačům a mohlo se jet dál. A po kurzu jsme se s ní dali do řeči. Pochvalovala si, že to bylo zajímavé, že ji to baví, jak programování, tak elektronika, a Štěpán se bezelstně zeptal: "A zkoušela jste třeba jít na nějaký hackaton?" A ona povídá: "To ne, já se bojím, **že bych je tam brzdila, že nic neumím...**" Což nás zaujalo, protože ona byla ta, kdo našla naši chybu, identifikovala ji a nebála se to říct, a tak jsme se o tom trochu pobavili.

Od té doby se mi naskytlo několik podobných příležitostí, a vždy to bylo podobné. Když to zkrátím: Jsou mezi námi slečny a paní, kterým technické disciplíny jdou a baví je, ale podceňují svoje schopnosti, protože se _bojí, že dělají něco nepatřičného_, něco, co není úplně ženské, a tak se drží zpátky. Bohužel. A ne, není to **jen** vina mužů. Jasně, můžu vám z rukávu vysypat historky o skvělých analytičkách, které šéf ve firmě představuje návštěvám stylem "a tady je ozdoba našeho týmu". To je fakt na proplesknutí. Jak, kruci, "ozdoba"? Nebo o tom, jak na IT konferenci pořadatel vůbec nepřemýšlí nad tím, že by měl otevřít i dámské WC. A podobně. Nebudu se bavit ani o blbech, co trousí pindy jako _ženská patří k plotně_, tam už snad panuje mezi slušnými lidmi, co se nenarodili ve chlívě, shoda.

Problém jsou ne jen burani, ale i společenský tlak. Dost často mají s _holkou, kterou baví technika_ problém hlavně různé tetičky, babičky a kámice. Nesplňuje jejich představy o _správném ženském chování_. Historky o rodičích, kteří _teda nakonec strpí_, že dcera chodí do kroužku programování, ačkoli vždy důsledně dodávají, že oni _s tím tedy moc nesouhlasí_, taky nejsou nijak vzácné.

A proto si myslím, že věci jako [Czechitas](https://www.czechitas.cz/cs/) mají smysl. Nevnímám to jako _pozitivní diskriminaci_ ani jako _hledání problému, kde není_, vnímám to jako fajn iniciativu, kde se holky (samy si tak říkají, to není pejorativní označení, milé woke) cítí "být mezi svými". Nejde o to, že by je muži "ohrožovali" a že by se kvůli tomu separovaly, kdepak. Jde hlavně o to, že jim to pomůže vyrovnat se s tlakem okolí a s pocitem _nepatřičnosti_. Protože to je ten problém, který nenarovnají žádné umělé kvóty (ty naopak situaci spíš zhorší). Holky slýchají, že _to pro ně není_, že _to je klučičí_, a proto se v přítomnosti kluků ostýchají: "co když něco řeknu, to všichni protočej oči a řeknou si Nojo, holka..." Czechitas jim v tom může pomoct. Když samy vidí, že jsou dobré a umí, tak pak případné _blbé hemzy_ zvládnou mnohem líp.

Držím palce všem, co do toho jdou, a nenechají se zviklat ani kecama o tom, že _to pro holky není_, ani kecama o pozitivní diskriminaci.

PS: Je fakt těžké najít ilustrační fotku na klíčová slova "dívky, elektronika, počítače, programování". Buď tam máte rozesmáté holky s mobilem, nebo rozesmáté holky u Macbooku v kavárně, popřípadě velmi kreativní skupinky rozesmátých lidí, kde sedí paní u klávesnice, okolo ní stojí čtyři chlápci, na monitoru je graf rostoucí nahoru a všichni se u toho smějí, jako kdyby jim právě dovezli avokádové toustíky...