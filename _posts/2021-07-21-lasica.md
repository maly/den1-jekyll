---
title: Lasica
tags: [středa, společnost]
twimage: /img/lasica.jpg
---

![cover](/img/lasica.jpg)

Zemřel Milan Lasica. Při vystoupení, doslova na jevišti. Nejsem nevkusný, tak vynecháme pábení o tom, jak teď už jamuje s Frantou Nedvědem, hrají Stánky a smějí se se Satinským.

Netrvalo to den a kreténi s chatrným pravopisem začali vypisovat, jak Lasica zemřel po očkování, sdílejte, tohle před vámi tají.

Tak technicky vzato ano - Lasica byl očkován v únoru, zemřel v červenci, a ano, červenec je _po_ únoru, takže zemřel po očkování. Půl roku. Ale nezemřel na následky očkování. Zemřel na následky srdeční příhody po dlouholetých srdečních obtížích, což prohlásila rodina a potvrdil to s jejím souhlasem i ošetřující lékař.

Tak, a pokud bychom zůstali v rovině naivního přesvědčení, že dostupná pravda umenší vliv fake news, mohli bychom být spokojeni. Nejasná situace, lživá zpráva, vyvrácena oficiálním prohlášením, takže _teď už je to všem jasné_.

Jenže tohle naivní přesvědčení nefunguje. Respektive funguje na člověka neznalého. Nefunguje na člověka, který chce věřit na spiknutí. Ten bryskně opáčí, že to rodina musela říct, protože jim farmakolobby, vláda a ilumináti vyhrožují.

Pamatujete se, jak jsem tu i onde psal, že konspirační teorie má pojistku proti falzifikaci? Tak to je ona. Tvrzení o tom, že Milan Lasica zemřel na následky očkování a rodině někdo vyhrožuje, aby tvrdili, že to tak není, nemáte jak vyvrátit. Žádným důkazem. Neexistuje. Když vytáhnete potvrzení o očkování z února, řeknou, že je falešné, protože tak to zapadá do jejich schématu.

Ano, můžete si ulevit tím, že mnozí z nich jsou prostě vymaštění jak kotel po zabíjačce, ale na druhou stranu - jsou mezi nimi i lidé s vysokoškolským vzděláním. To, jak známo, před iracionalitou neochrání...

Kdybych měl sklony ke slovním hříčkám, tak napíšu, že _očkování vysokou školou nechrání stoprocentně proti zblbnutí_.