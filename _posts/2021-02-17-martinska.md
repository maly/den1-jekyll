---
title: Martinská
tags: [středa, nostalgie]
twimage: /img/martinska.jpg
---

![cover](/img/martinska.jpg)

Za tohle může zcela debilní komentář na Facebooku u sdíleného článku o ENIACu.

Ten článek je blbý. Byl blbý už když [vyšel poprvé](https://archiv.ihned.cz/c1-898733-pulstoleti-prvniho-pocitace) a je blbý i teď, když vychází [lehce modernizovaný](https://www.novinky.cz/internet-a-pc/hardware/clanek/pocitacovou-eru-zahajil-pred-75-lety-americky-eniac-40350944). [Detaily vypíchnul Luděk Vainert](https://twitter.com/LudekV/status/1361523425118937090) na Twitteru, my si tady řekneme, že kilohertzy za sekundu je ohledně rychlosti stejný nesmysl jako třeba námořní uzly za hodinu, popřípadě km/h za hodinu. To je jednotka zrychlení, ne rychlosti.

Ale co, nudná technika je příliš maskulinně utlačující, tak proč k tomu nepřidat pohoršení, že se článek nevěnuje ženám?! Chtěl jsem autorovi toho komentáře, se kterým se shodou okolností známe už hodně let, napsat: "Kurva, asi proto, že je o tom _počítači_ a o okamžiku jeho spuštění, ne o lidech, protože články o _lidech kolem něj_ jsou jinde, jiné atd.", pak jsem si to rozmyslel a chtěl jsem napsat "Kurva, Alene, strč si tuhle mánii hledat všude nějaký příznak útlaku do prdele", a pak jsem si to ještě jednou rozmyslel a mávnul jsem nad tím rukou. 

A vzpomněl jsem si na ty ženy od počítačů. Některé se zapsaly nesmazatelně - navrhly jazyky a programovací struktury, jiné fungovaly v rolích obsluhy (v podstatě písařky). Jo, sálové počítače, to nebyla práce s písíčkem, děti. Komu čest, tomu čest.

Moje matka jako skladová účetní strávila v 80. letech hodně času děrováním papírové pásky. Ta se kamsi poslala, tam se s ní cosi stalo, a za čas přišel štos papíru, kde bylo vidět, co měla ve skladu minulý měsíc. Později se to sofistikovalo, a místo štosu papírů chodily mikrofiše. A to byl _hájtek_, přátelé.

Čímžto jsem si vzpomněl na krámek v Martinské. Tohle budou znát jen pamětníci. V něm obsluhovala taková přísná paní s velkými brýlemi. Paní jste požádali třeba o Your Sinclair 4/88, paní se na vás dlouho podezíravě koukala, protože jí bylo jasné, že to chcete poškrábat, zamatlat majonézou a ukrást, v tomto smyslu pak udělila kázání, ještě vás vyslechla, k čemu že to PŘESNĚ potřebujete, protože _to není na hraní_, a pak vám přinesla mikrofiš (kus filmu, něco mezi A6 a A5), vložila do čtečky, a vy jste si četli. Pak jste našli třeba výpis programu, poznamenali jste si, že to je na stránkách 12, 13 a 14, paní jste požádali o kopii těch stránek, ona na nějaké šílené mašině stvořila velmi nekvalitní kopii (termopapír atd.) a za jednu stránku chtěla docela dost peněz, ale to nevadilo. 

Odvezli jste si drahocennost domů, a tam jste se jali program přepisovat. Šlo to těžko, protože originální časopisy byly barevné, výpisy byly často na nějaké barevné ploše, a při vytváření jednobarevných mikrofiší se to prostě - ztratilo. Nebo aspoň znečitelnilo. Ale někdy jste měli štěstí, tak jste celé odpoledne přepisovali program, pak jste ho spustili, a on nefungoval.

To byl přesně ten okamžik, kdy se tužily charaktery nás, budoucích kluků (_jo, je to tak, holky tam tehdy snad ani nechodily, sorry_) od počítačů... S vědomím, že budeme vždycky dvacet let za světem, že budeme bastlit ze Spekter průmyslové řídicí stroje, zatímco kolem už zuřily Amigy, že se nedostaneme k literatuře, s tím vším jsme přesto šli do Martinské, požádali o mikrofiš a přestáli povídání o tom, že to není pro nás, ale teda... protentokrát...

Od té doby jsem alergický na strážce bran, co odhánějí zájemce o techniku se slovy _to není na hraní_, ale o tom někdy jindy.