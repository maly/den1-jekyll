---
title: Sanytol
tags: [středa, reklama]
twimage: /img/sanytol.jpg
---

![cover](/img/sanytol.jpg)

Málo se to ví, ale reklamu mám rád. Nepřepínám jen tak, protože občas člověk vidí věci nevídané, a někdy se i poučí.

Třeba tuhle. Nestačil jsem žasnout a jen jsem [zíral](https://vimeo.com/475856126). Archetypálně blbá reklama na čistící prostředek podle toho nejčastějšího scénáře. Osoby a obsazení:

- Baba. Tedy žena, která si myslí, že čistí.
- Rejpal. Tedy někdo, kdo vysvětluje Babě, že to dělá blbě.
- Odborník. Tedy někdo, kdo se zjeví jako _deus ex machina_, potvrdí Rejpalova slova, odhalí Prostředek a Babu poučí.

Končí to tím, že Baba už nyní ví, že jedině Prostředek je ten správný, protože na to má slovo Odborníka. Odměnou jí je uznání od Rejpala a šťastný bakteriíprostý život ve sterilní domácnosti.

V tomto konkrétním případě byla dvojice Baba a Rejpal pojatá jako seniorka s dospělým synem. Seniorku hrála relativně mladá herečka s vlasy nabarvenými na šedivo, Rejpal pak byl ztvárněn jako korporátní šulin, co svojí matce vysvětluje, jak má správně mýt podlahu. Ne snad že by jí s tím pomohl, to ne, on jen rejpal do báby s mopem, že nedezinfikuje! 

K tomu byl dialog hodný pera dramatikova:

- "Právě dezinfikuji, synku!"
- "Nedezinfikuješ, jen myješ!"

Tak pravil synek, ukazuje na růžový generický čistič. A na ta slova se zjevil Odborník, v tomto případě Odbornice, a pravila:

- "Nedezinfikuje. Jen  myje."

Hotový chór z antického dramatu. Sice jen jednočlenný, ale stejně autoritativní. A aby bylo jasno, tak se pod odbornicí musí objevit titulek, který vysvětlí, že se jedná o odbornici. Tak se i stalo. Objevil se tam, v korporátní barvě, a na něm hrdě stálo:

Michaela Badinková
**herečka, matka**

Jo! Jo, jo, jo! Pryč s falešnými MUDry a postavami v bílých pláštích, jsou nevěrohodné! Všichni totiž díky internetu dávno vědí, že jediný relevantní odborník stran virů, dezinfekce a těchto věcí je, tramtadadá: _ženská, co má aspoň jedno dítě_. Taková žena je automaticky odborníkem na desinfekci, chemii, pedagogiku, politiku a spoustu dalších věcí, v čele s medicínou. Fakt, tři univerzity byste na tom postavili.

A tak nám Michaela Badinková, herečka a matka, sdělí, že podlaha je království virů a bakterií, předvede "test na bavlně", který nezvratně dokáže, že vlevo je vždycky větší špína, protože v kroužku je spousta namalovaných breberek.

Myslím, že teď už nikdo nepochybuje. Nebo že by přeci jen? Tam někdo vzadu? Tak znovu: **Je to věděcky dokázané, zaručila se za to Michaela Badinková, herečka a matka!**

Nebrblat! **Herečka a matka**, rozumíš?! Tak to musí být pravda!

**Herečka a matka**, malověrní, opakujte si to! Nebo má přijít nějaká **zpěvačka a matka** a vysvětlit vám vakcinaci?!