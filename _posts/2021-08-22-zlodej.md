---
title: Zloděj
tags: [neděle, politika]
twimage: /img/zlodej.jpg
---

![cover](/img/zlodej.jpg)

Měli jsme tuhle na TW takovou debatu, už ani nevím, kde začala, ale stočila se k Pirátům. Někdo mi, velmi slušně, což oceňuju, psal, že rozumí, chápe, souhlasí, ale že pro něj je nepřekousnutelná ODS, protože tam jsou ti _zloději_. Hlavně tedy na lokální a regionální úrovni.

Na to nemohu říct, že ne. Mohu možná říct, že někde nejsou, ale jako sorry, regionální a místní politika je vždycky víc, jak se říká, _o lidech_ než _o stranách_.

A tím jsme se dostali k meritu věci. Když nad tím přemýšlím, tak se k věci můžeme postavit dvěma způsoby: idealisticky, nebo pragmaticky.

Já vím, že spousta lidí idealisticky věří, že by věci _měly být_ takové, že politici nekradou, nelžou, nepodvádějí a jde jim o dobro. Idealismus rád ignoruje realitu, totiž že _jací lidé, takoví politici_. Asi se shodneme na tom, že by bylo krásné, kdyby věci takové byly, a že bychom se měli snažit, abychom se k tomu co nejvíc přiblížili, a že bychom neměli tolerovat zlořád a nešvar.

Pragmatický hlas pak ale dodává, že _než to tak bude, musíme pracovat s tím, co máme_. Jak praví lidové pozapomenuté úsloví: **Nejsou poctivý - tancuje se s kurvama!** Jako že když k muzice nepřijdou slušný holky, tak se musí tancovat s těma, co přišly. Což pregnantně shrnul ten řidič autobusu na náledí, když si jakýsi cestující v ostřejší zatáčce postěžoval: "Jede s námi jak s dobytkem!" Řidič na to houknul zpátky: "Co jsem naložil, to vezu!" Profesionální to nebylo, ale zkuste si řídit autobus plný nadávajících lidí na náledí...

Ale to jsem odbočil. Věc je zkrátka taková, že nevolíte mezi zlodějem a poctivým. Dokonce nevolíte ani mezi zlodějem velkým a zlodějem malým. Volíte mezi zlodějem, lhářem, troubou, fanatikem, moulou, prospěchářem, oportunistou a naivou. Třeba.

Idealista z nich nezvolí nikoho, protože všechno je špatně a on by rád tančil s poctivou Andulkou Šafářovou, ale ta k muzice nechodí. Takže buď bude tancovat s Mařenou ze Žižkova nebo s Kikinou ze Skořepky nebo s Lulu od Prašnej brány - anebo si nezatancuje. Tak co, filcky, nebo kapavka?

Osobně bych z nabízených kreatur dal přednost zloději před fanatikem. A mohl by to být stokrát _idealistický_ fanatik. Protože zatímco zloděj ví, že dělá špatnou věc, tak fanatik to neví. Ideologický fanatik věří, že dělá dobro. V důsledku je tím mnohem nebezpečnější všem.