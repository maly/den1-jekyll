---
title: Plus
tags: [čtvrtek, marketing]
twimage: /img/plus.jpg
---

![cover](/img/plus.jpg)

Plus je marketingový ekvivalent pokrčení ramen a tichého přiznání _"No, vono nás nic nenapadlo..."_

Označení _Há en plus_, tedy HN+, vzniklo úplně vzorově. Nejdřív padlo "Nějak tomu budeme říkat, třeba HN plus, to je úplně jedno, to pak vymyslíme..." Pak se teda na to sedlo, hledalo se vhodné označení, a po usilovném mozkomorném cvičení se došlo do stádia, kde:

- proti jakémukoli návrhu někdo něco měl a něco se mu nezdálo
- proti návrhu "plus" byli všichni, protože _to je naprostá namingová impotence_
- ... ale tak najděte něco jiného?!

A tak se stalo HN+. Opakoval jsem, že se to mělo jmenovat jakkoli jinak, protože prostě [PLUS NE!](https://bigvilik.com/2010/09/29/mm-13-naming-nen-nhoda/). Zaklínal jsem se deseti Bigvilíky, byl jsem pochopen, bylo mi dopřáno sluchu, ale jednou zakořeněný banál v hlavách začne znít jako "neurazí, neurazí", a už s ním nic nehne.

Deset návrhů dáte, žádný z nich není ideální, a tak je shozen s tím, že není ideální. Je tu záložní PLUS. To taky není ideální, ale už jsme si na něj zvykli a neurazí, neurazí...

To jsme si prošli v roce 2018. A tak bylo HN+, neurazilo, ale pokaždé, když jsem to viděl, tak jsem si vzpomněl na to, jak to vzniklo. 

Pak jsme se toho nějak zbavovali, což způsobilo víc problémů než užitku, takže bych vás chtěl varovat: Nedávejte tam to PLUS, pak nebudete vědět, co s tím, a nakonec z toho uděláte Premium, pak ještě Premium Plus a nakonec Gold. Pojmenujte to třeba, co já vím, třeba... nějak jinak. Fakt!

PS: Exkolegové z Aktuálně teď spustili [Aktuálně Plus](https://zpravy.aktualne.cz/a/r~aa3437103f8f11ebb0f60cc47ab5f122/), kde vybírají příspěvky. Míněno finanční, od lidí. Nechci, aby to znělo jako kritika. Dokážu si dost dobře představit, jak to jméno vznikalo, takže: soucítím! (Obsahově to je ale _to nejlepší z Aktuálně_, tak tomu dejte šanci!)