---
title: Tvář
tags: [neděle, společnost]
twimage: /img/tvar.jpg
---

![cover](/img/tvar.jpg)

Jsem starej, it's official!

Nevím co nás to napadlo, ale pustili jsme si v sobotu ráno Novu. A tam byla 68. řada show Tvoje tvář má známý hlas.

Jo, první byla zajímavá, tehdy před lety, ale vyčpělo to rychleji než Starobrno, natočené takzvaným _docmrndáváním_.

Je z toho takový divný útvar podivný, ale co na tom, diváky to má, kdo jsem já, že...

Co mě zaujalo: Když nejedou starý fláky, jedou moderní světový střední proud. A tam jsem poznal, že jsem starej.

Totiž, říká se takový vtip, že naše generace je první, která říká dětem _"Co to posloucháš za měkkou muziku, dyk to je jen kňourání_." Tak jako je pravda, že my vyrostli v době, kdy hráli Ministry a NIN a black metal byl na vrcholu a Nirvana v půlce devadesátek zněla jako popík. Prodigy byli plní zloby a vzteku, technopárty jely svých 120BPM/120dB, labužníci sjížděli thunderdome a když chtěl člověk trošku klidnějších vod, zakotvil u Cavea...

Čímž jsem jen chtěl říct, že mám velmi široké pojetí toho, co je mi příjemné poslouchat, a to tam je i Diamanda Galás, PJ Harvey, staří Greenhorns, swing 30. let, Žbirka (z dob Limitu a Lučeniča) i Precedens, Residents, Laibach, Vltava i Dead Can Dance, Plastici, KLF, Zita Swoon, EBM i Čajkovskij, Gorillaz i BLAS, Neuropa i Glass i ... prostě leccos.

Jen dvě věci jsem v devadesátkách v muzice nesnášel: rap a takový to kňourání, kterému se určitě nějak říkalo, ale nevěděl jsem, jak. Rap, který tehdy cpali i do pudingu, se naštěstí vrátil na svoji scénu a začal bejt i zajímavej, a z toho druhého se stal mainstream. 

Když jsem se ptal lidí, jak že se tomu říká, dozvěděl jsem se, že to je tak řečený _vyteplený árenbíčko_. Díky Spotify, že mi nabízí z nové a současné hudby ty živější kousky, ale pak se nedivím, že mě fakt zaskočí, co že je ten ozajstný střední proud. _Ouuu eeeee hmmmm ahaaaa hmmm ouiuaie bejby..._

No, a tak jsem poznal, že jsem starej: přestal mi vyhovovat současný populární střední proud, který si představuju přesně tak, jak to prezentují dramaturgové Tváře s hlasem. Ale furt je ještě naděje, že se to zas za deset let posune, že zase dojde k nějaké fúzi a objeví se nová popmuzik, která bude dunět, břinčet a dusat. Ale do tý doby budu starej, a budu holt lovit v tom, čemu se dneska říká asi alternativa.

Zaplaťpámbu, že je nabídka nové muziky mnohem, mnohem širší, než kdy byla. Tak nemusím být úplně frflavej dědek, co vzpomíná na ty _svoje šedesátky_. Naštěstí.

_Hmmmm ou yeah nnnah ayeee bejby..._