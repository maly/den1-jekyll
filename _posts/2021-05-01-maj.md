---
title: Máj
tags: [sobota, společnost]
twimage: /img/maj.jpg
---

![cover](/img/maj.jpg)

Včera jsem si přečetl [text kolegy Schmarcze](https://www.info.cz/nazory/konzervativci-nebojuji-proti-homosexualum-ale-za-svobodu-mysleni-a-svedomi) a řekl jsem si, že bych měl některé věci říct ze svého pohledu, a především dodat jednu podstatnou věc.

Totiž že téma "manželství homosexuálů" je v diskusi zástupná věc za věčný spor konzervativců s liberály, a že se nejhlasitěji vede, bohužel, mezi _ultras_ z obou táborů, kteří, jak tradice velí, počítají všechny ostatní mezi _ty druhé_. Přidal jsem trochu [středově-liberálního pohledu](https://www.info.cz/nazory/i-konzervativci-se-v-boji-za-svobodu-mysleni-mohou-mylit-a-bojovat-proti-zastupnemu-cili), hledal jsem styčná místa, ale v uřvané atmosféře to je marné...

A tak jsem se dozvěděl, že _kdo nesouhlasí, je homofob_, což je právě ta zkratka od ultras, a lehce mě mrzí, že ačkoli jsem v textu nic takového nenaznačil... ale co bych chtěl, bylo to na internetu.

Co mě zaujalo víc byla jedna výtka, že prý jako kdybych říkal, že _manželství je přežitek_. A já to [v podstatě (a to podtrhuju) říkám](https://den1.cz/2021/01/20/manzelstvi.html) - ovšem s důrazným ALE!

Manželství _není_ přežitek. Je to docela důležitá instituce, která má svůj význam především ve vztahu k státu. Říká: **Člověk Y patří k člověku X a má mít status osoby blízké.** Zároveň je to instituce, která upravuje párové majetkové poměry a případné nároky dalších blízkých osob.

Ale dle mého _je naprosto přežitá_ romantizující představa manželství coby jediného modelu uznávaného partnerství, coby jediného modelu, kde se mohou rodit a vyrůstat děti, a v neposlední řadě romantická představa manželství coby nějakého _vyššího poslání_ či _posvátné věci_.

Neříkám, že to tam nikdo nemá vidět. Ať si v tom každý vidí, co chce. Jen říkám, že realita je jinde. Analogicky s Velikonocemi: nepopírám, že pro někoho to jsou velké svátky, ale pro zbytek společnosti to tak není. Vánoce nemlich tak. Můžete si na to stěžovat, můžete psát filipiky proti jejich sekularizaci, můžete se, klidně, tvářit tak, že vaše Vánoce jsou ty správné a kdo je nemá stejně, tak jen kazí jejich ducha, ale nic z toho nezmění faktický stav. Je mi líto, tak to je. Chápu váš smutek, ale jakákoli snaha o zabránění této změně mi připadá marná, bez ohledu na to, co si o tom myslím já.

Možná by bylo dobré iniciovat diskusi o tom, že si nevěřící mohou klidně v prosinci slavit co chtějí, dávat si dárky atd., ale neměli by tomu říkat Vánoce, protože Vánoce jsou náboženské svátky a ne svátky uřvaných reklam, rolniček, nákupního šílenství a obžerství.

Sapienti sat.