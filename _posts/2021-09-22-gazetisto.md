---
title: Gazetisto
tags: [středa, já, práce, Gazetisto]
twimage: /img/gazetisto.jpg
---

![cover](/img/gazetisto.jpg)

Mělo to být už před časem, jenže jsme na to nebyli sami. A jak je někde víc lidí, tak se něco trochu komplikuje a zdržuje. A nejvíc nás zdržel [ilustrátor Mark Long](https://www.marklongillustration.co.uk/), který je naprosto skvělý a do jehož ilustrací jsem se zakoukal na první dobrou. Nabízeli nám i jiné, taky dobré, ale Mark vede. Jeho obrázky na mne, nevím proč, dýchají dobou, kdy jsem četl Mikulášovy prázdniny, které ilustroval Sempé...

Ale to jsem odbočil. Mark je zkrátka eso, a na eso musíte chvíli počkat.

Když jsme to na konci roku 2020 vymýšleli, tak jsem říkal: "No hele, já tam budu dávat denní zápisky. A než to udělám, tak si to rozjedu jako kdysi [Kuřecí Con Carne](https://kcc.misantrop.info/)..." Takže jsem rozjel denní zápisky tady, abych se rozcvičil a dostal do tempa. K tomu jsem programoval, dohadoval se s lidmi, co mi tvrdili, že místo služby pro placený newsletter, podcast a podobné formáty vlastně chci dělat něco úplně jiného, hledal jsem (a nenašel) programátora, což by bylo taky na samostatnou epizodu, zkrátka jsem dělal leccos, a chvílema to vypadalo beznadějně.

Ale nakonec se dobrá věc podařila, [Gazetisto je venku](https://www.mediaguru.cz/clanky/2021/09/zahajuje-gazetisto-sluzba-pro-ceske-tvurce-placeneho-obsahu/), a je to, jak jinak, betaverze. Stále do toho intenzivně hrabu, stále se může stát leccos a já to budu muset rychle upravit, stále vyvíjím nové funkce - a stále hledáme programátora.

No, ale suma sumárum, proč to píšu vám a sem: Den 1 byl ve skutečnosti otevřený teaser na můj [placený newsletter](https://p.gazetisto.com/den1), který jsem dal, hezky po Ludwigovsku, _v této těžké době zdarma všem_. [Od teď je Den 1 placený](https://p.gazetisto.com/den1/subscribe), a tady, tady ta verze zdarma končí, přátelé. Pokračovat to ale bude minimálně do konce roku. Pak to celé seberu a vydám, jak jsem chtěl. Budu to mít jako galerii roku 2021.

Možná budu pokračovat dál, to podle zájmu.

Každopádně ale už teď vím, že mám v plánu jeden týdeník (nebo obtýdeník), který bude dělat to, co média nedělají... Co to je? Už jsem to párkrát zmiňoval, ale nechte se překvapit. Budu se těšit, přátelé.

No a někdy mezi tím vám napíšu, samozřejmě jako [otevřený text na náš blog](https://blog.gazetisto.com/), co to vlastně Gazetisto je a proč by pro vás mohlo být zajímavé, ať točíte podcasty, píšete si blogy, ať jste novinář, nebo jen píšete o svém koníčku.